**ZAKON O SPRJEČAVANJU SUKOBA INTERESA**

[GLAVA I. OPĆE ODREDBE
[2](#glava-i.-opće-odredbe)](#glava-i.-opće-odredbe)

[GLAVA II. SPRJEČAVANJE SUKOBA INTERESA
[5](#glava-ii.-sprječavanje-sukoba-interesa)](#glava-ii.-sprječavanje-sukoba-interesa)

[GLAVA III. IZVJEŠTAVANJE O IMOVINSKOM STANJU OBVEZNIKA
[6](#glava-iii.-izvještavanje-o-imovinskom-stanju-obveznika)](#glava-iii.-izvještavanje-o-imovinskom-stanju-obveznika)

[GLAVA IV. PROVJERA PODATAKA IZ IMOVINSKE KARTICE OBVEZNIKA
[11](#glava-iv.-provjera-podataka-iz-imovinske-kartice-obveznika)](#glava-iv.-provjera-podataka-iz-imovinske-kartice-obveznika)

[GLAVA V. POVJERENSTVO ZA ODLUČIVANJE O SUKOBU INTERESA
[12](#glava-v.-povjerenstvo-za-odlučivanje-o-sukobu-interesa)](#glava-v.-povjerenstvo-za-odlučivanje-o-sukobu-interesa)

[GLAVA VI. POSTUPAK PRED POVJERENSTVOM
[14](#glava-vi.-postupak-pred-povjerenstvom)](#glava-vi.-postupak-pred-povjerenstvom)

[GLAVA VII. POVREDA ODREDABA OVOGA ZAKONA
[16](#glava-vii.-povreda-odredaba-ovoga-zakona)](#glava-vii.-povreda-odredaba-ovoga-zakona)

[GLAVA VIII. PRIJELAZNE I ZAVRŠNE ODREDBE
[17](#glava-viii.-prijelazne-i-završne-odredbe)](#glava-viii.-prijelazne-i-završne-odredbe)

**ZAKON O SPRJEČAVANJU SUKOBA INTERESA**

### GLAVA I. OPĆE ODREDBE

Područje primjene Zakona

Članak 1.

\(1\) Ovim se Zakonom uređuje sprječavanje sukoba između privatnog i
javnog interesa u obnašanju javnih dužnosti, obveznici postupanja prema
odredbama ovoga Zakona (u daljnjem tekstu: obveznici), obveza podnošenja
i sadržaj imovinskih kartica, javna objava određenih podataka iz
imovinskih kartica, postupak provjere podataka iz tih imovinskih
kartica, trajanje obveza iz ovoga Zakona, izbor, sastav, status i
nadležnost Povjerenstva za odlučivanje o sukobu interesa (u daljnjem
tekstu: Povjerenstvo), postupak pred Povjerenstvom te druga pitanja od
značaja za sprječavanje sukoba interesa.

\(2\) Svrha ovoga Zakona je sprječavanje sukoba interesa u obnašanju
javnih dužnosti, sprječavanje privatnih utjecaja na donošenje odluka u
obnašanju javnih dužnosti, jačanje integriteta, objektivnosti,
nepristranosti i transparentnosti u obnašanju javnih dužnosti te jačanje
povjerenja građana u tijela javne vlasti.

Sukob interesa

Članak 2.

\(1\) U obnašanju javne dužnosti obveznici ne smiju svoj privatni
interes stavljati ispred javnog interesa.

\(2\) Sukob interesa postoji kada su privatni interesi obveznika u
suprotnosti s javnim interesom, a posebice:

-- kada privatni interes obveznika može utjecati na njegovu
nepristranost u obavljanju javne dužnosti (potencijalni sukob interesa)

-- kada je privatni interes obveznika utjecao ili se osnovano može
smatrati da je utjecao na njegovu nepristranost u obavljanju javne
dužnosti (stvarni sukob interesa).

Obveznici primjene Zakona

Članak 3.

\(1\) Obveznici, u smislu ovoga Zakona, su:

1\. Predsjednik Republike Hrvatske

2\. predsjednik i potpredsjednici Hrvatskoga sabora

3\. zastupnici u Hrvatskom saboru

4\. predsjednik i članovi Vlade Republike Hrvatske (potpredsjednici i
ministri u Vladi Republike Hrvatske)

5\. predsjednik, zamjenik predsjednika i suci Ustavnog suda Republike
Hrvatske

6\. državni tajnici

7\. predstojnik Ureda predsjednika Vlade Republike Hrvatske

8\. čelnici državnih upravnih organizacija

9\. glavni ravnatelj policije

10\. ravnatelj Porezne uprave

11\. ravnatelj Carinske uprave

12\. glavni državni revizor i njegovi zamjenici

13\. guverner, zamjenik guvernera i viceguverner Hrvatske narodne banke

14\. pučki pravobranitelj i njegovi zamjenici

15\. pravobranitelj za djecu i njegovi zamjenici

16\. pravobranitelj za ravnopravnost spolova i njegovi zamjenici

17\. pravobranitelj za osobe s invaliditetom i njegovi zamjenici

18\. tajnik Hrvatskoga sabora

19\. glavni tajnik Vlade Republike Hrvatske

20\. glavni tajnik Ustavnog suda Republike Hrvatske

21\. zamjenik tajnika Hrvatskoga sabora

22\. zamjenik glavnog tajnika Vlade Republike Hrvatske

23\. zamjenik predstojnika Ureda predsjednika Vlade Republike Hrvatske

24\. glasnogovornik Vlade Republike Hrvatske

25\. ravnatelj, zamjenik ravnatelja i pomoćnici ravnatelja Hrvatskog
zavoda za mirovinsko osiguranje

26\. ravnatelj, zamjenik ravnatelja i pomoćnici ravnatelja Hrvatskog
zavoda za zdravstveno osiguranje

27\. ravnatelj, zamjenik ravnatelja i pomoćnici ravnatelja Hrvatskog
zavoda za zapošljavanje

28\. glavni državni rizničar

29\. predstojnik Ureda predsjednika Hrvatskoga sabora

30\. dužnosnici u Uredu predsjednika Republike Hrvatske koje imenuje
Predsjednik Republike Hrvatske sukladno odredbama posebnog zakona i
drugih pravnih akata

31\. načelnik i zamjenici načelnika Glavnog stožera Oružanih snaga
Republike Hrvatske

32\. glavni inspektor obrane

33\. predsjednik, potpredsjednici i članovi Državnoga izbornog
povjerenstva Republike Hrvatske

34\. župani, gradonačelnici, općinski načelnici i njihovi zamjenici

35\. predsjednik, zamjenici i članovi Državne komisije za kontrolu
postupaka javne nabave

36\. predsjednik i članovi Povjerenstva za odlučivanje o sukobu interesa

37\. povjerenik za informiranje

38\. ravnatelj i zamjenik ravnatelja Agencije za zaštitu osobnih
podataka

39\. predsjednici i članovi uprava trgovačkih društava u kojima
Republika Hrvatska ima većinski udio te predsjednici i članovi uprava
trgovačkih društava kojima su većinski vlasnici trgovačka društva u
kojima većinski udio ima Republika Hrvatska

40\. predsjednici i članovi uprava trgovačkih društava u kojima jedinice
lokalne i područne (regionalne) samouprave imaju većinski udio te
predsjednici i članovi uprava trgovačkih društava koji su u većinskom
vlasništvu trgovačkih društava u kojima većinski udio ima jedinica
lokalne i područne (regionalne) samouprave

41\. predsjednik i članovi uprave Hrvatske banke za obnovu i razvitak

42\. ravnatelj Centra za restrukturiranje i prodaju

43\. ravnatelj Središnjeg registra osiguranika

44\. upravitelji zaklada koje osniva Republika Hrvatska ili jedinica
lokalne i područne (regionalne) samouprave

45\. ravnatelji i zamjenici ravnatelja agencija kojima je osnivač
Republika Hrvatska

46\. predsjednik i članovi uprave Financijske agencije

47\. predsjednik i članovi uprave Hrvatske agencije za malo
gospodarstvo, inovacije i investicije

48\. predsjednik i članovi Vijeća Hrvatske regulatorne agencije za
mrežne djelatnosti

49\. predsjednik i članovi Upravnog vijeća Hrvatske agencije za nadzor
financijskih usluga

50\. predsjednik i članovi Upravnog vijeća Hrvatske energetske
regulatorne agencije

51\. direktor Hrvatske agencije za osiguranje depozita

52\. ravnatelj i zamjenik ravnatelja Središnje agencije za financiranje
i ugovaranje programa i projekata Europske unije

53\. ravnatelj Hrvatskog audiovizualnog centra

54\. glavni ravnatelj Hrvatske radio-televizije

55\. direktor Fonda za zaštitu okoliša i energetsku učinkovitost

56\. ravnatelj Fonda za obnovu Grada Zagreba, Krapinsko-zagorske
županije i Zagrebačke županije

57\. izvanredni povjerenici imenovani sukladno Zakonu o postupku
izvanredne uprave u trgovačkim društvima od sistemskog značaja za
Republiku Hrvatsku

58\. predsjednik i članovi uprave Jadrolinije

59\. generalni direktor Hrvatskih voda i njegovi zamjenici

60\. ravnatelji lučkih uprava

61\. ravnatelji javnih ustanova za upravljanje nacionalnim parkovima,
parkovima prirode i/ili drugih zaštićenih dijelova prirode

62\. ravnatelji županijskih uprava za ceste

63\. ravnatelji odnosno predsjednici uprava regionalnih i lokalnih
razvojnih agencija

64\. ravnatelji županijskih zavoda za prostorno uređenje odnosno zavoda
Grada Zagreba

65\. ravnatelji ustanova u zdravstvu kojima je osnivač Republika
Hrvatska ili jedinica lokalne i područne (regionalne) samouprave.

\(2\) Odredbe ovoga Zakona primjenjuju se i na druge obnašatelje
dužnosti koje imenuje ili potvrđuje Hrvatski sabor, imenuje Vlada
Republike Hrvatske ili Predsjednik Republike Hrvatske, osim osoba koje
imenuje Predsjednik Republike Hrvatske u skladu s odredbama zakona kojim
se uređuje služba u Oružanim snagama Republike Hrvatske.

\(3\) Odredbe iz članaka 10. do 14. glave III. i članaka 48. do 50.
ovoga Zakona odgovarajuće se primjenjuju i na rukovodeće državne
službenike koje imenuje Vlada Republike Hrvatske na temelju prethodno
provedenog natječaja.

\(4\) Nadležna tijela koja odlučuju o imenovanju i/ili razrješenju svih
obveznika ovoga Zakona, a koje odluke se ne objavljuju u službenom
glasilu Republike Hrvatske, dostavit će bez odgode obavijest o tim
odlukama Povjerenstvu.

Obveze članova predstavničkih tijela jedinica lokalne i područne
(regionalne) samouprave u svrhu sprječavanja sukoba interesa

Članak 4.

\(1\) Predstavnička tijela jedinica lokalne i područne (regionalne)
samouprave dužna su donijeti kodeks ponašanja koji se odnosi na članove
predstavničkih tijela i sadrži odredbe o sprječavanju sukoba interesa,
načinu praćenja primjene kodeksa, kao i o tijelu koje odlučuje u drugom
stupnju o odlukama predstavničkog tijela o povredama kodeksa koji su u
njegovoj nadležnosti.

\(2\) Ispunjenje obveze iz stavka 1. ovoga članka prati tijelo državne
uprave nadležno za koordinaciju mjera za sprječavanje korupcije.

\(3\) Član predstavničkog tijela dužan je pisanim putem u roku od 15
dana od stupanja na dužnost ili stjecanja udjela obavijestiti
predsjednika predstavničkog tijela ako ima 5 % ili više udjela u
vlasništvu poslovnog subjekta.

\(4\) Popis udjela iz stavka 3. ovoga članka objavljuje se i redovito
ažurira na mrežnim stranicama jedinice lokalne i područne (regionalne)
samouprave.

\(5\) Član predstavničkog tijela dužan je pisanim putem u roku od 15
dana obavijestiti predstavničko tijelo o stupanju u poslovni odnos
poslovnih subjekata u njegovu vlasništvu i vlasništvu članova njegove
obitelji s jedinicom lokalne i područne (regionalne) samouprave u kojoj
obnaša dužnost člana predstavničkog tijela te s trgovačkim društvima i
drugim pravnim osobama kojima je ta jedinica osnivač ili član.

\(6\) Nadzor nad ispunjenjem obveza iz stavaka 3., 4. i 5. ovoga članka
provodi Povjerenstvo.

Značenje pojedinih pojmova u ovom Zakonu

Članak 5.

\(1\) Pojedini pojmovi, u smislu ovoga Zakona, imaju sljedeća značenja:

1) primanje obveznika je novčani primitak po bilo kojoj osnovi, osim
naknade putnih i drugih troškova za obnašanje javne dužnosti

2) plaća obveznika je svaki novčani primitak za obnašanje javne
dužnosti, osim naknade putnih i drugih troškova za obnašanje javne
dužnosti

3) član obitelji obveznika je bračni ili izvanbračni drug obveznika,
životni partner i neformalni životni partner, njegovi srodnici po krvi u
uspravnoj lozi, braća i sestre obveznika te posvojitelj odnosno
posvojenik obveznika

4) poslovni odnos odnosi se na ugovore o javnoj nabavi, kupoprodaju,
zakup, najam, državne potpore i druge oblike izravnog stjecanja
sredstava od tijela javne vlasti, na koncesije, koncesijska odobrenja i
ugovore javno-privatnog partnerstva, osim državnih potpora u slučaju
elementarnih nepogoda

5) poslovni subjekti su trgovačka društva, ustanove i druge pravne osobe
te drugi subjekti poslovnih odnosa kao što su obrti, zadruge, obiteljska
poljoprivredna gospodarstva i nositelji samostalnih djelatnosti te
nositelji i članovi drugih poslovnih subjekata osnovanih na temelju
zakona

6) povezane osobe su osobe navedene u točki 3. ovoga stavka te ostale
osobe koje se prema drugim osnovama i okolnostima opravdano mogu
smatrati interesno povezanima s obveznikom

7) upravljačke funkcije odnose se na članove uprave ili upravnih odbora
i nadzornih odbora trgovačkih društava, upravnih vijeća ustanova odnosno
nadzornih odbora izvanproračunskih fondova, kao i na obavljanje poslova
upravljanja u poslovnim subjektima

8) privatni interes obuhvaća imovinsku i neimovinsku korist obveznika i
povezanih osoba.

\(2\) Tijela javne vlasti određena su odredbama zakona kojim se uređuje
pravo na pristup informacijama.

\(3\) Izrazi koji se koriste u ovome Zakonu, a imaju rodno značenje
odnose se jednako na muški i ženski rod.

Načela djelovanja

Članak 6.

\(1\) Obveznici u obnašanju javnih dužnosti moraju postupati časno,
pošteno, savjesno, odgovorno i nepristrano čuvajući vlastitu
vjerodostojnost i dostojanstvo povjerene im dužnosti te povjerenje
građana.

\(2\) Obveznici su osobno odgovorni za svoje djelovanje u obnašanju
javnih dužnosti na koje su imenovani odnosno izabrani prema tijelu ili
građanima koji su ih imenovali ili izabrali.

\(3\) Obveznici ne smiju koristiti javnu dužnost za osobni probitak ili
probitak osobe koja je s njima povezana. Obveznici ne smiju biti ni u
kakvom odnosu ovisnosti prema osobama koje bi mogle utjecati na njihovu
objektivnost.

\(4\) Građani imaju pravo biti upoznati s ponašanjem obveznika kao javne
osobe, a koje je u vezi s obnašanjem njihove dužnosti.

### GLAVA II. SPRJEČAVANJE SUKOBA INTERESA

Zabranjena djelovanja obveznika

Članak 7.

Obveznicima ovoga Zakona zabranjeno je:

a\) primiti ili zahtijevati korist ili obećanje koristi radi obavljanja
dužnosti

b\) ostvariti ili dobiti pravo ako se krši načelo jednakosti pred
zakonom

c\) zlouporabiti posebna prava obveznika koja proizlaze ili su potrebna
za obavljanje dužnosti

d\) primiti dodatnu naknadu za poslove obnašanja javnih dužnosti

e\) tražiti, prihvatiti ili primiti vrijednost ili uslugu radi
glasovanja o bilo kojoj stvari, ili utjecati na odluku nekog tijela ili
osobe radi osobnog probitka ili probitka povezane osobe

f\) obećavati zaposlenje ili neko drugo pravo u zamjenu za dar ili
obećanje dara

g\) utjecati na dobivanje poslova ili ugovora o javnoj nabavi

h\) koristiti povlaštene informacije o djelovanju državnih tijela radi
osobnog probitka ili probitka povezane osobe

i\) na drugi način koristiti položaj obveznika utjecanjem na odluku
tijela javne vlasti ili osoba koje su u njima zaposlene kako bi postigli
osobni probitak ili probitak povezane osobe, neku povlasticu ili pravo,
sklopili pravni posao ili na drugi način interesno pogodovali sebi ili
drugoj povezanoj osobi.

Postupanje obveznika u dvojbi o postojanju sukoba interesa

Članak 8.

\(1\) Obveznik je dužan urediti svoje privatne poslove kako bi se
spriječio predvidljivi sukob interesa, u pravilu u roku od 60 dana od
dana izbora ili imenovanja na javnu dužnost.

\(2\) U slučaju dvojbe o postojanju sukoba interesa obveznik je dužan
učiniti sve što je potrebno da odijeli privatni interes od javnog
interesa.

\(3\) U slučaju dvojbe predstavlja li neko ponašanje povredu odredaba
ovoga Zakona o sukobu interesa ili drugog zabranjenog ili propisanog
ponašanja predviđenog ovim Zakonom, obveznici su dužni zatražiti
mišljenje Povjerenstva.

\(4\) Povjerenstvo će najkasnije u roku od 15 dana od dana primitka
zahtjeva obveznika dati obrazloženo mišljenje iz stavka 3. ovoga članka.

\(5\) U procjeni postojanja sukoba interesa posebno će se voditi računa
o prirodi dužnosti koju obveznik obavlja i javnom interesu.

Deklariranje sukoba interesa i nesudjelovanje u odlučivanju

Članak 9.

\(1\) Ako se pojave okolnosti koje se mogu definirati kao potencijalni
sukob interesa, obveznik je dužan deklarirati ga na odgovarajući način i
razriješiti tako da zaštiti javni interes.

\(2\) Ako nije drukčije propisano zakonom, obveznik će se izuzeti od
donošenja odluka odnosno sudjelovanja u donošenju odluka i sklapanju
ugovora koji utječu na njegov vlastiti poslovni interes ili poslovni
interes

a\) s njim povezanih osoba

b\) poslodavaca kod kojih je bio u radnom odnosu u posljednje dvije
godine prije stupanja na dužnost.

### GLAVA III. IZVJEŠTAVANJE O IMOVINSKOM STANJU OBVEZNIKA

Obveza podnošenja imovinskih kartica

Članak 10.

\(1\) Obveznici su dužni, bez obzira na to obnašaju li dužnost
profesionalno, podnijeti Povjerenstvu imovinsku karticu koja sadrži
podatke propisane ovim Zakonom.

\(2\) Obveznici su dužni podnijeti imovinsku karticu u roku od 30 dana
od dana stupanja na dužnost te u roku od 30 dana po prestanku obnašanja
dužnosti.

\(3\) Obveznici koji su ponovno izabrani ili imenovani na istu dužnost
obvezni su u roku od 30 dana od dana stupanja na istu dužnost podnijeti
imovinsku karticu.

\(4\) Obveznici su dužni jednom godišnje podnositi imovinske kartice
Povjerenstvu do 31. siječnja tekuće godine za prethodnu godinu.

\(5\) Ako obveznik podnosi imovinsku karticu nakon isteka rokova
propisanih stavcima 2. i 3. ovoga članka, dužan je podnijeti imovinsku
karticu sa stanjem na zadnji dan roka za podnošenje imovinske kartice
koju je propustio podnijeti u roku, dok se imovinska kartica iz stavka
4. ovoga članka podnosi uvijek sa stanjem na zadnji dan prethodne
godine.

\(6\) Obveznici su, u roku od 15 dana od dana proteka 12 mjeseci od
prestanka obnašanja dužnosti, obvezni podnijeti Povjerenstvu imovinsku
karticu.

Sadržaj imovinske kartice

Članak 11. (NN [36/24](https://www.zakon.hr/cms.htm?id=60406))

\(1\) Imovinska kartica podnosi se na propisanom obrascu, elektronički s
kvalificiranim elektroničkim potpisom ili elektronički uz dostavu
ispisanog i vlastoručno potpisanog obrasca te ovjerenog od tijela u
kojem obveznik obnaša javnu dužnost, sa stanjem na dan podnošenja.

\(2\) Imovinska kartica sadrži podatke o osnovnom osobnom stanju
obveznika, njegova partnera i maloljetne djece, dužnostima obveznika
koje obavlja profesionalno ili neprofesionalno, o ostalim dužnostima
koje obnaša odnosno djelatnostima koje obavlja, kao i o djelatnosti koju
je obavljao neposredno prije stupanja na dužnost unazad dvije godine i u
razdoblju od 12 mjeseci nakon prestanka obnašanja dužnosti, o članstvima
i funkcijama obveznika u drugim pravnim osobama, udruženjima i
organizacijama.

\(3\) Imovinska kartica sadrži podatke o imovini obveznika, njegova
partnera i maloljetne djece, stečene po svim pravnim osnovama.

\(4\) Prijava imovine stečene nasljeđivanjem sadrži i podatak od koga je
nasljedstvo naslijeđeno.

\(5\) Podaci o stečenoj imovini obuhvaćaju podatke o:

-- nekretninama u knjižnom i izvanknjižnom vlasništvu stečenim
kupoprodajom, zamjenom, darovanjem, unošenjem i izuzimanjem nekretnina
iz trgovačkog društva, stečenim u postupku likvidacije ili stečaja,
stečenim na temelju odluka suda ili drugog tijela, u postupku naknade za
imovinu koja je prijašnjim vlasnicima oduzeta od strane jugoslavenske
komunističke vlasti, a koja je prenesena na općenarodnu imovinu,
državno, društveno ili zadružno vlasništvo te na drugi način stečenim
nekretninama od drugih osoba

-- pokretninama koje se upisuju u javni registar i pokretninama veće
vrijednosti

-- poslovnim udjelima i dionicama u trgovačkim društvima i udjelima u
društvima osoba

-- udjelima u vlasništvu drugih poslovnih subjekata i o subjektima
samostalne djelatnosti

-- novčanoj štednji i kriptovalutama čiji je iznos veći ili jednak
jednogodišnjem iznosu netoprimitka obveznika

-- dugovima, preuzetim jamstvima i ostalim obvezama

-- dohotku od nesamostalnog rada, dohotku od samostalne djelatnosti,
dohotku od imovine i imovinskih prava, dohotku od kapitala i drugom
dohotku osim primicima koji predstavljaju naknadu putnih i drugih
troškova rada obveznika, partnera ili malodobne djece, sukladno posebnim
propisima kojima je uređeno oporezivanje dohotka

-- dospjelim potraživanjima prema trećim osobama

-- primicima koji se ne smatraju dohotkom i primicima na koje se ne
plaća porez na dohodak.

\(6\) Pod pokretninama koje se upisuju u javne registre iz stavka 5.
podstavka 2. ovoga članka podrazumijevaju se vozila, plovila, zrakoplovi
i radni strojevi, a koji se upisuju u javne registre.

\(7\) Pod pokretninama veće vrijednosti iz stavka 5. podstavka 2. ovoga
članka podrazumijevaju se lovačko oružje, umjetnine, nakit, drugi
predmeti osobne uporabne vrijednosti, vrijednosni papiri, životinje,
ostali radni strojevi i druge stečene pokretnine pojedinačne vrijednosti
veće od 3980,00 eura, osim predmeta kućanstva i odjevnih predmeta.

\(8\) U odnosu na stečenu imovinu iz stavaka 5. i 6. ovoga članka,
obveznici su dužni u imovinskoj kartici prikazati podatke o načinu
stjecanja imovine i izvorima sredstava kojima je stečena imovina.

\(9\) Povjerenstvo je obvezno obavijestiti obveznike o promjenama u
obrascu i pravilima za podnošenje imovinskih kartica putem objave na
mrežnim stranicama Povjerenstva najkasnije 15 dana prije navedene
promjene.

\(10\) Obrazac imovinske kartice iz stavka 1. ovoga članka utvrđuje
Povjerenstvo pravilnikom. Pravilnikom će se utvrditi: podaci iz stavaka
3. do 9. ovoga članka koji se prijavljuju u obrascu, dio obrasca koji se
obvezno objavljuje te dio obrasca koji se javno ne objavljuje sukladno
članku 13. stavcima 2. i 5. ovoga Zakona.

Dostavljanje i prikupljanje podataka

Članak 12.

\(1\) Obveznik je dužan istinito i potpuno ispuniti imovinsku karticu,
uključujući pitanja o imovini, načinu stjecanja i izvorima sredstava, za
sebe i za osobe o čijem je imovinskom stanju obvezan podnijeti izvješće.

\(2\) Nastupajući u javnosti obveznici su dužni istinito i potpuno
odgovoriti na pitanja o imovini, izvorima sredstava i načinu njezina
stjecanja, a koja se odnose na njega i osobe o čijem je imovinskom
stanju obvezan izvijestiti prema ovome Zakonu.

\(3\) Na traženje Povjerenstva i u roku koji ono odredi obveznik je
dužan dostaviti dopune, objašnjenja i dokaze o navodima iz podnesene
imovinske kartice.

\(4\) U svrhu provjere podataka iz imovinske kartice obveznika nadležna
tijela u Republici Hrvatskoj dužna su na zahtjev Povjerenstva bez odgode
dostaviti zatražene obavijesti i dokaze.

Objava imovinskih kartica

Članak 13.

\(1\) Imovinske kartice obveznika Povjerenstvo javno objavljuje na
svojim mrežnim stranicama u skladu s odredbama ovoga članka.

\(2\) Podaci iz imovinske kartice, osim podataka iz stavka 5. ovoga
članka, javno su dostupni i objavljuju se bez suglasnosti obveznika, uz
iznimku podataka o primanjima njegova partnera ako je on zaposlen kod
poslodavca kod kojeg se podaci o plaći i drugim materijalnim pravima
smatraju poslovnom tajnom. Partner obveznika ne smije zbog dostavljanja
podataka o plaći Povjerenstvu u okviru ispunjavanja imovinske kartice
obveznika snositi nikakve štetne posljedice kod poslodavca zbog
otkrivanja poslovne tajne.

\(3\) Imovinska kartica obveznika javno je dostupna 12 mjeseci od dana
prestanka obnašanja javne dužnosti, osim ako obveznik započne s
obnašanjem druge dužnosti, u kojem slučaju ostaje dostupna do isteka
obveza po novoj dužnosti.

\(4\) Imovinska kartica podnesena nakon isteka 12 mjeseci od prestanka
obnašanja dužnosti javno je dostupna u trajanju od 90 dana.

\(5\) Neće se objaviti podaci iz imovinske kartice koji se odnose na
osobna imena maloljetnih i trećih osoba, adrese, brojeve i druge podatke
za koje ne postoji javni interes za objavom, i na koje se primjenjuju
odredbe Zakona o provedbi Opće uredbe o zaštiti podataka (»Narodne
novine«, br. 42/18.) i nacionalnog zakonodavstva u području zaštite
osobnih podataka.

Povreda odredbi o podnošenju imovinske kartice

Članak 14.

\(1\) Ako obveznik ne ispuni obvezu podnošenja imovinske kartice iz
članaka 10. i 11. te članka 12. stavka 3. ovoga Zakona, Povjerenstvo će
pokrenuti postupak protiv obveznika zbog povrede odredbi o podnošenju
imovinske kartice.

\(2\) Iznimno od stavka 1. ovoga članka, Povjerenstvo će obveznika
podnošenja imovinske kartice koji prvi put podnosi imovinsku karticu
povodom prvog stupanja na dužnost, prije pokretanja postupka iz
stavka 1. ovoga članka, pisanim putem pozvati da ispuni imovinsku
karticu u roku koji ne može biti kraći od osam dana niti duži od 15 dana
od dana zaprimanja pisane obavijesti.

\(3\) Kada Povjerenstvo utvrdi da obveznik nije podnio imovinsku karticu
na propisanom obrascu i s potpisom ili ovjerom sukladno članku 11.
stavku 1. ovoga Zakona ili ako je obrazac imovinske kartice nepotpuno
ili nepravilno ispunjen, pozvat će obveznika da otkloni nedostatke u
roku koji ne može biti kraći od osam dana niti duži od 15 dana od dana
zaprimanja pisane obavijesti.

\(4\) Ako obveznik ne postupi u roku navedenom iz stavaka 2. i 3. ovoga
članka, Povjerenstvo će protiv obveznika pokrenuti postupak zbog povrede
odredbi o imovinskoj kartici.

Primanje darova

Članak 15. (NN [36/24](https://www.zakon.hr/cms.htm?id=60406))

\(1\) Darom se, u smislu ovoga Zakona, smatra novac, stvari bez obzira
na njihovu vrijednost, prava i usluge dane bez naknade koje obveznika
dovode ili mogu dovesti u odnos zavisnosti ili kod njega stvaraju obvezu
prema darovatelju.

\(2\) Ne smatraju se darovima, u smislu ovoga Zakona, uobičajeni darovi
između članova obitelji, rodbine i prijatelja te državna i međunarodna
priznanja, odličja i nagrade.

\(3\) Obveznik smije zadržati samo dar simbolične vrijednosti i to
najviše u vrijednosti do 66,00 eura od istog darovatelja.

\(4\) Obveznik ne smije primiti dar iz stavka 3. ovoga članka kada je on
u novcu, bez obzira na iznos, te vrijednosnicu i dragocjenu kovinu. Pod
darom u novcu, vrijednosnicom i dragocjenom kovinom ne smatra se
numizmatički novac, prigodni optjecajni kovani novac pakiran u prigodnu
ambalažu niti numizmatički kompleti.

\(5\) Darovi protokolarne naravi koji prelaze iznos od 66,00 eura te
ostali darovi koje obveznik ne zadrži kada na to ima pravo vlasništvo su
Republike Hrvatske.

\(6\) Vlada će uredbom propisati način postupanja s darovima koji su
vlasništvo Republike Hrvatske.

Naknade obveznika

Članak 16.

Obveznici koji za vrijeme obnašanja javne dužnosti primaju plaću za
dužnost koju obnašaju, ne smiju primati drugu plaću ni naknadu za
obnašanje druge javne dužnosti, osim ako je zakonom drukčije propisano.

Obavljanje drugih poslova obveznika

Članak 17.

\(1\) Za vrijeme obnašanja javne dužnosti na koju je izabran odnosno
imenovan obveznik ne smije obnašati drugu javnu dužnost, osim ako drugu
javnu dužnost obnaša po položaju ili je zakonom drukčije propisano.

\(2\) Obveznici koji profesionalno obnašaju javnu dužnost, za vrijeme
njezina obnašanja ne mogu uz naknadu ili radi ostvarivanja primitka
obavljati druge poslove u smislu redovitog i stalnog zanimanja osim ako
Povjerenstvo, na prethodni zahtjev obveznika, ne izda prethodno
odobrenje nakon što utvrdi da predmetni poslovi ne utječu na zakonito
obnašanje javne dužnosti.

\(3\) Prethodno odobrenje Povjerenstva iz stavka 2. ovoga članka nije
potrebno za obavljanje znanstvene, istraživačke, edukacijske, sportske,
kulturne, umjetničke i samostalne poljoprivredne djelatnosti, za
stjecanje primitka po osnovi autorskih, patentnih i sličnih prava
intelektualnog i industrijskog vlasništva te za stjecanja primitaka i
naknada po osnovi sudjelovanja u međunarodnim projektima koje financira
Europska unija, strana država, strana i međunarodna organizacija i
udruženje.

\(4\) Obveznici su obvezni prijaviti Povjerenstvu primitke iz stavaka 2.
i 3. ovoga članka.

\(5\) Kad Povjerenstvo utvrdi da obveznik obavlja druge poslove suprotno
odredbama stavaka 1. do 4. ovoga članka, pokrenut će postupak protiv
obveznika.

\(6\) Kad Povjerenstvo utvrdi da obveznik obavlja druge poslove u smislu
redovitog i stalnog zanimanja suprotno odredbama ovoga članka, naložit
će obvezniku da prestane s obavljanjem djelatnosti u roku od najmanje 15
do najviše 90 dana.

Članstvo u upravnim tijelima i nadzornim odborima

Članak 18.

\(1\) Obveznici ne mogu biti članovi uprave ili upravnih odbora i
nadzornih odbora trgovačkih društava, upravnih vijeća ustanova odnosno
nadzornih odbora izvanproračunskih fondova niti mogu obavljati poslove
upravljanja u poslovnim subjektima.

\(2\) Iznimno od stavka 1. ovoga članka, obveznici mogu biti članovi
dvaju nadzornih odbora povezanih trgovačkih društava, ali bez prava na
naknadu te članovi u najviše do dva upravna vijeća ustanova odnosno
nadzorna odbora izvanproračunskih fondova koji su od posebnog državnog
interesa odnosno od posebnog interesa za jedinicu lokalne i područne
(regionalne) samouprave, osim ako posebnim zakonom nije određeno da je
obveznik član upravnog vijeća ustanove odnosno nadzornog odbora
izvanproračunskog fonda po položaju. Za članstvo u upravnim vijećima
ustanova odnosno nadzornim odborima izvanproračunskih fondova obveznik
nema pravo na naknadu, osim prava na naknadu putnih i drugih opravdanih
troškova.

\(3\) Hrvatski sabor utvrđuje popis pravnih osoba od posebnog državnog
interesa, na prijedlog Vlade Republike Hrvatske.

\(4\) Predstavničko tijelo jedinice lokalne odnosno područne
(regionalne) samouprave utvrđuje popis pravnih osoba od posebnog
interesa za tu jedinicu.

\(5\) Obveznici smiju biti članovi upravnih i nadzornih tijela najviše
dviju neprofitnih udruga i zaklada bez prava na naknadu ili primanje
dara u toj ulozi, osim prava na naknadu putnih i drugih opravdanih
troškova.

\(6\) Odredbe stavka 2. ovoga članka ne odnose se na općinske načelnike,
gradonačelnike, župane i njihove zamjenike.

Članstvo i udjeli obveznika u trgovačkim društvima i ograničenja
poslovanja

Članak 19.

\(1\) Obveznik koji ima 5 % i više dionica odnosno udjela u vlasništvu
(kapitalu trgovačkog društva) za vrijeme obnašanja javne dužnosti
prenijet će svoja upravljačka prava na temelju udjela u kapitalu društva
na drugu osobu, osim na osobe iz članka 5. stavka 1. točke 6. ovoga
Zakona, ili na posebno tijelo.

\(2\) Osoba na koju su prenesena upravljačka prava iz stavka 1. ovoga
članka ili posebno tijelo ostvarivat će članska prava i udjele u društvu
u svoje ime, a za račun obveznika. Ta osoba ili tijelo smatra se s
obveznikom povezanom osobom u smislu članka 5. stavka 1. točke 6. ovoga
Zakona.

\(3\) Ako trgovačko društvo iz stavka 1. ovoga članka putem javnog
natječaja ili na drugi način stupa u poslovni odnos s državnim tijelima
ili s jedinicama lokalne odnosno područne (regionalne) samouprave ili s
trgovačkim društvima u kojima Republika Hrvatska ili jedinica lokalne
odnosno područne (regionalne) samouprave ima upravljački udio, o takvom
je poslovnom događaju dužno obavijestiti Povjerenstvo.

\(4\) Za vrijeme dok su njegova upravljačka prava u trgovačkim društvima
prenesena na drugu osobu ili posebno tijelo, obveznik ne smije davati
obavijesti, upute, naloge ili biti u vezi s tom osobom ili tijelom tako
da utječe na ostvarivanje prava i ispunjavanje obveza koji proizlaze iz
članskih prava u tim društvima. Obveznik ima pravo da ga se jedanput
godišnje obavještava o stanju trgovačkih društava u kojima ima udjele.

Članak 20.

\(1\) Poslovni subjekt u kojem obveznik ima 5 % ili više udjela u
vlasništvu ne može stupiti u poslovni odnos s tijelom javne vlasti u
kojem obveznik obnaša dužnost niti smije biti član zajednice ponuditelja
ili podisporučitelj u tom poslovnom odnosu.

\(2\) Ograničenje iz stavka 1. ovoga članka primjenjuje se na poslovne
subjekte u kojima član obitelji obveznika ima 5 % ili više udjela u
vlasništvu, kada je član obitelji obveznika na bilo koji način, izravno
ili neizravno, stekao predmetni udio odnosno dionice od obveznika u
razdoblju od dvije godine prije imenovanja odnosno izbora na javnu
dužnost pa do prestanka njezina obnašanja.

\(3\) Povjerenstvo će na svojim mrežnim stranicama objaviti i redovito
ažurirati popis poslovnih subjekata koji podliježu ograničenjima iz
stavaka 1. i 2. ovoga članka. Tijela javne vlasti dužna su objaviti i
redovito ažurirati na svojim mrežnim stranicama popis poslovnih
subjekata u odnosu na koje ne smiju stupati u poslovni odnos sukladno
stavcima 1. i 2. ovoga članka. Tijela javne vlasti koja nemaju vlastitu
mrežnu stranicu dužna su u službenom glasilu objaviti i redovito
ažurirati popis poslovnih subjekata u odnosu na koje ne smiju stupati u
poslovni odnos, sukladno stavcima 1. i 2. ovoga članka. Popis iz ovoga
stavka bit će objavljen u razdoblju od 12 mjeseci od dana prestanka
obnašanja dužnosti obveznika.

\(4\) Pravni poslovi odnosno pravni akti koji su sklopljeni odnosno
doneseni protivno odredbama stavaka 1. i 2. ovoga članka su ništetni.
Povjerenstvo će bez odgađanja dostaviti predmet nadležnom državnom
odvjetništvu na daljnje postupanje radi utvrđenja ništetnosti pravnog
posla odnosno pravnog akta.

\(5\) Odredbe ovoga članka ne primjenjuju se na aktivnosti na temelju
poslovnih odnosa koji su zaključeni prije nego što je obveznik započeo s
obnašanjem dužnosti. Započinjanjem obnašanja dužnosti obveznik je dužan
u roku od 60 dana uskladiti svoje aktivnosti po već prije zaključenim
poslovnim odnosima u cilju otklanjanja mogućeg i sprječavanja
predvidljivog sukoba interesa.

Članak 21.

\(1\) Kada tijelo u kojem obveznik obnaša javnu dužnost stupa u poslovni
odnos s poslovnim subjektom u kojem član obitelji obveznika ima 5 % ili
više udjela u vlasništvu, obveznik je dužan o tome pravodobno
obavijestiti Povjerenstvo.

\(2\) Povjerenstvo će u roku od 15 dana od dana zaprimanja obavijesti
izraditi mišljenje zajedno s uputama o načinu postupanja obveznika i
tijela u kojem obveznik obnaša javnu dužnost u cilju izbjegavanja sukoba
interesa obveznika i osiguranja postupanja u skladu s ovim Zakonom.

\(3\) Ako to zahtijevaju okolnosti konkretnog slučaja, Povjerenstvo će
mišljenje iz stavka 2. ovoga članka izraditi i dostaviti bez odgađanja,
najkasnije u roku od pet dana od dana zaprimanja obavijesti.

\(4\) Obveznik odnosno tijelo u kojem obveznik obnaša dužnost obvezno
je, prije stupanja u poslovni odnos, dostaviti Povjerenstvu cjelokupnu
dokumentaciju iz koje je vidljivo kako su provedene upute Povjerenstva
iz stavka 2. ovoga članka.

\(5\) Povjerenstvo posebnom odlukom, bez odgađanja, a najkasnije u roku
od pet dana od dana dostave mišljenja iz stavka 2. ovoga članka,
sukladno odredbama ovoga Zakona o postupku pred Povjerenstvom, utvrđuje
jesu li upute Povjerenstva iz stavka 2. ovoga članka provedene na način
koji omogućuje izbjegavanje sukoba interesa obveznika i osigurava
njegovo zakonito postupanje u konkretnom slučaju.

\(6\) Pravni poslovi odnosno pravni akti koji su sklopljeni odnosno
doneseni bez prethodne obavijesti Povjerenstvu iz stavka 1. ovoga
članka, protivno uputama Povjerenstva iz stavka 2. ovoga članka,
dostavom nepotpune ili neistinite dokumentacije iz stavka 4. ovoga
članka ili na bilo koji drugi način protivno odredbama ovoga članka su
ništetni. Povjerenstvo će bez odgađanja dostaviti predmet nadležnom
državnom odvjetništvu na daljnje postupanje radi utvrđenja ništetnosti
pravnog posla odnosno pravnog akta.

Trajanje obveza iz ovoga Zakona i ograničenja nakon prestanka dužnosti

Članak 22.

\(1\) Obveze koje za obveznika proizlaze iz članaka 7., 10., 11., 12. i
20. ovoga Zakona počinju na dan stupanja na dužnost i traju 12 mjeseci
od dana prestanka obnašanja dužnosti.

\(2\) Obveze iz članka 18. ovoga Zakona primjenjuju se na obveznike koji
imaju pravo na naknadu plaće nakon prestanka dužnosti propisane posebnim
zakonima za vrijeme trajanja prava na naknadu.

\(3\) Iznimno od stavka 2. ovoga članka, nakon prestanka dužnosti
obveznici mogu obavljati funkcije u upravnim tijelima i nadzornim
odborima te druge poslove upravljanja u poslovnim subjektima u kojima
obveznik ima većinski udio u vlasništvu.

Članak 23. (NN [36/24](https://www.zakon.hr/cms.htm?id=60406))

\(1\) Obveznici ne smiju prihvatiti imenovanje na upravljačke funkcije u
pravnoj osobi s kojom je tijelo javne vlasti u kojem je obveznik obnašao
dužnost za vrijeme obnašanja dužnosti bila u poslovnom odnosu ili su nad
njom obavljali nadzorne funkcije, a nije drukčije propisano posebnim
zakonom. Navedeno ograničenje primjenjuje se 18 mjeseci nakon prestanka
obavljanja dužnosti.

\(2\) Obveznici koji prema posebnim zakonima uživaju pravo na naknadu
plaće nakon prestanka dužnosti ne smiju stupiti u radni odnos u pravnoj
osobi ako je ista bila u poslovnom odnosu s tijelom javne vlasti u kojem
je obveznik obnašao dužnost, osim ako prema posebnom zakonu, na temelju
prethodno sklopljenog sporazuma odnosno ugovora s bivšim poslodavcem,
imaju pravo povratka na isto ili odgovarajuće radno mjesto.

\(3\) Iznimno od ograničenja propisanog u stavku 1. ovoga članka,
navedeno ograničenje ne odnosi se na predsjednike i članove uprava
trgovačkih društava koja su u većinskom državnom vlasništvu, ako se radi
o njihovu imenovanju za članove upravnih tijela i nadzornih odbora
drugih trgovačkih društava u većinskom državnom vlasništvu, pri čemu ne
mogu obnašati dužnost u više od jednog trgovačkog društva.

\(4\) Odredba stavka 3. ovoga članka na odgovarajući se način
primjenjuje i na predsjednike i članove uprava trgovačkih društava koja
su u većinskom vlasništvu jedinica lokalne i područne (regionalne)
samouprave, ako se radi o njihovu imenovanju za članove uprava ili
upravnih odbora i nadzornih odbora drugih trgovačkih društava u
većinskom vlasništvu jedinica lokalne i područne (regionalne)
samouprave.

\(5\) Ograničenje iz stavka 2. primjenjuje se za vrijeme trajanja prava
na naknadu plaće nakon prestanka dužnosti propisane posebnim zakonima.

\(6\) U slučaju iz stavaka 1. i 2. ovoga članka, Povjerenstvo će
obvezniku dati suglasnost za imenovanje, izbor ili sklapanje ugovora ako
iz okolnosti konkretnog slučaja proizlazi da ne postoji sukob interesa,
te će ga o suglasnosti obavijestiti u roku od 15 dana od dana zaprimanja
zahtjeva obveznika.

\(7\) Nije dopušteno pravnoj osobi iz stavaka 1. i 2. ovoga članka
imenovati ili zaposliti obveznika iz stavaka 1. i 2. ovoga članka.

\(8\) Kad Povjerenstvo utvrdi povredu odredaba iz stavaka 1., 2. i 7.
ovoga članka, bez odgađanja će obavijestiti nadležno državno
odvjetništvo.

### GLAVA IV. PROVJERA PODATAKA IZ IMOVINSKE KARTICE OBVEZNIKA

Članak 24.

\(1\) Povjerenstvo obavlja provjeru izvršenja obveze podnošenja i
podataka iz podnesenih imovinskih kartica obveznika.

\(2\) Postupak provjere podataka iz podnesene imovinske kartice
obveznika zatvoren je za javnost.

\(3\) Konačne rezultate provedenog postupka provjere podataka
Povjerenstvo je dužno javno objaviti na svojim mrežnim stranicama.

Članak 25.

Provjera podataka iz podnesene imovinske kartice obveznika može biti:

-- prethodna (administrativna) provjera

-- redovita provjera sadržaja.

Članak 26.

\(1\) Prethodna (administrativna) provjera uključuje:

-- provjeru statusa podnositelja imovinske kartice u smislu postojanja
obveze i načina podnošenja imovinske kartice iz članaka 10. do 12 ovoga
Zakona

-- provjeru je li obveznik u zakonskom roku podnio imovinsku karticu

-- provjeru je li imovinsku karticu obveznik potpisao i je li ju
ovjerilo tijelo u kojem obveznik obnaša javnu dužnost ili je li
elektronički potpisana

-- provjeru pravilnog i potpunog ispunjavanja obrasca imovinske kartice
od strane obveznika.

\(2\) Prethodna (administrativna) provjera provodi se za propust
podnošenja imovinske kartice u propisanom roku iz članka 10. stavaka 2.
do 4. ovoga Zakona te za svaku podnesenu imovinsku karticu obveznika,
odmah po zaprimanju imovinske kartice, a prije njihove objave na mrežnim
stranicama Povjerenstva.

Članak 27.

\(1\) Redovita provjera podataka predstavlja provjeru podataka iz
članaka 10. do 12. ovoga Zakona koja se obavlja prikupljanjem, razmjenom
podataka i usporedbom prijavljenih podataka o imovini iz podnesenih
imovinskih kartica obveznika s pribavljenim podacima od Ministarstva
financija, Porezne uprave i drugih nadležnih tijela Republike Hrvatske
sukladno odredbama ovoga Zakona i podzakonskih propisa donesenih na
temelju ovoga Zakona.

\(2\) Redovita provjera podataka provodi se za svaku podnesenu imovinsku
karticu obveznika.

Članak 28.

\(1\) Povjerenstvo će bez odgađanja zatražiti od obveznika pisano
očitovanje s potrebnim dokazima ako prilikom provjere podataka proizlazi
mogući nesklad odnosno nerazmjer između prijavljene imovine iz podnesene
imovinske kartice sukladno člancima 10. do 12. ovoga Zakona i stanja
imovine kako proizlazi iz pribavljenih podataka nadležnih tijela iz
članka 27. ovoga Zakona.

\(2\) Obveznik je dužan dostaviti Povjerenstvu pisano očitovanje i
priložiti odgovarajuće dokaze u roku od 15 dana od dana primitka pisanog
zahtjeva.

Članak 29.

\(1\) Ako obveznik ne dostavi Povjerenstvu pisano očitovanje iz članka
28. stavka 2. ovoga Zakona u roku od 15 dana ili ne priloži odgovarajuće
dokaze na temelju kojih se osnovano može utvrditi da je stvarno
imovinsko stanje bilo istovjetno prijavljenim podacima, a ne podacima
pribavljenima od nadležnih tijela, Povjerenstvo će pokrenuti postupak
zbog povrede odredbi članka 10., članka 11. i članka 12. stavka 3. ovoga
Zakona.

\(2\) Ako rezultati provedenog postupka redovite provjere upućuju na
mogući znatan nesklad ili nerazmjer između prijavljenih primitaka i
imovine stečene za vrijeme trajanja mandata, Povjerenstvo može takve
informacije proslijediti Ministarstvu financija, Poreznoj upravi uz
prikupljenu dokumentaciju.

\(3\) Po primitku informacija iz stavka 2. ovoga članka Ministarstvo
financija, Porezna uprava postupit će u skladu s poreznim propisima.

### GLAVA V. POVJERENSTVO ZA ODLUČIVANJE O SUKOBU INTERESA

Pravni položaj i sastav Povjerenstva

Članak 30. (NN [36/24](https://www.zakon.hr/cms.htm?id=60406))

\(1\) Radi provedbe ovoga Zakona osniva se Povjerenstvo za odlučivanje o
sukobu interesa.

\(2\) Povjerenstvo je stalno, neovisno i samostalno državno tijelo koje
obavlja poslove iz svog djelokruga i nadležnosti, određenih ovim Zakonom
i drugim zakonima. Zabranjen je svaki oblik utjecaja na rad Povjerenstva
koji bi mogao ugroziti njegovu samostalnost i neovisnost u donošenju
odluka.

\(3\) Povjerenstvo čine predsjednik Povjerenstva i četiri člana
Povjerenstva.

\(4\) Predsjednik i članovi Povjerenstva biraju se na razdoblje od pet
godina na način i po postupku utvrđenim ovim Zakonom.

\(5\) Predsjednik i članovi Povjerenstva mogu biti izabrani na dužnost u
Povjerenstvu najviše dva puta.

Sredstva za rad Povjerenstva

Članak 31.

Sredstva za rad Povjerenstva osiguravaju se u državnom proračunu.

Nadležnost Povjerenstva

Članak 32. (NN [36/24](https://www.zakon.hr/cms.htm?id=60406))

\(1\) Nadležnosti Povjerenstva su:

-- pokretanje postupaka za utvrđivanje povreda odredaba ovoga Zakona o
sukobu interesa ili drugog zabranjenog ili popisanog ponašanja

-- provjera podataka iz imovinskih kartica obveznika sukladno odredbama
ovoga Zakona

-- donošenje poslovnika, kojim se uređuje način rada i odlučivanje
Povjerenstva, donošenje odluka, davanje mišljenja, propisivanje obrazaca
i pravilnika o ustrojavanju registra radi primjene pojedinih odredaba
ovoga Zakona

-- izrada smjernica i uputa obveznicima u svrhu učinkovitog sprječavanja
sukoba interesa

-- redovito provođenje edukacije obveznika u pitanjima sukoba interesa i
podnošenja imovinskih kartica

-- suradnja s nadležnim tijelom državne uprave u čijem je djelokrugu
izrada zakona u području sprječavanja sukoba interesa obveznika te
podnošenje inicijativa nadležnim tijelima za predlaganje izmjena i
dopuna zakona

-- suradnja s nevladinim udrugama civilnog društva i ostvarivanje
međunarodne suradnje u području sprječavanja sukoba interesa

-- objavljivanje prakse Povjerenstva

-- obavljanje drugih poslova određenih ovim Zakonom i drugim zakonima.

\(2\) Povjerenstvo izvješćuje Hrvatski sabor o svom radu jednom
godišnje, i to najkasnije do 31. ožujka tekuće godine za prethodnu
godinu.

\(3\) Izvješće iz stavka 2. ovoga članka obvezno sadrži prikaz o broju
predmeta pred Povjerenstvom, podatke o vođenim upravnim sporovima i
donesenim odlukama, podatke o izrečenim i izvršenim sankcijama, vremenu
trajanja postupaka, broju neriješenih predmeta, podatke o danim
mišljenjima i suglasnostima, provedenim edukacijama, izrađenim
smjernicama i priručnicima te drugim aktivnostima Povjerenstva na
prevenciji sukoba interesa i drugim aktivnostima iz nadležnosti
Povjerenstva.

\(4\) Poslovnik iz stavka 1. podstavka 3. ovoga članka potvrđuje
Hrvatski sabor te se objavljuje u »Narodnim novinama«.

Izbor predsjednika i članova Povjerenstva

Članak 33.

\(1\) Predsjednika i članove Povjerenstva bira Hrvatski sabor tajnim
glasovanjem većinom glasova svih zastupnika na temelju lista kandidata
koje utvrđuje Odbor za izbor, imenovanje i upravne poslove Hrvatskoga
sabora (u daljnjem tekstu: Odbor).

\(2\) Predsjednik Povjerenstva i članovi Povjerenstva biraju se na
temelju javnog poziva.

\(3\) Mandat predsjednika i članova Povjerenstva počinje na dan stupanja
na dužnost koja se određuje u odluci o izboru.

\(4\) Ako do isteka mandata Sabor ne izabere predsjednika i članove
Povjerenstva, predsjednik i članovi Povjerenstva ostaju na svojoj
funkciji do odluke o izboru novog predsjednika odnosno članova
Povjerenstva, ali ne duže od šest mjeseci.

Postupak izbora kandidata

Članak 34.

\(1\) Šest mjeseci prije isteka mandata predsjednika odnosno članova
Povjerenstva Odbor pokreće postupak za izbor novog predsjednika odnosno
članova Povjerenstva.

\(2\) Odbor će objaviti javni poziv za kandidate za predsjednika odnosno
članove Povjerenstva. Rok za prijavu kandidata na objavljeni javni poziv
je 15 dana.

\(3\) Javni poziv objavljuje se u »Narodnim novinama« te na mrežnim
stranicama Hrvatskoga sabora i Povjerenstva. U javnom pozivu navode se
uvjeti za izbor predsjednika i članova Povjerenstva određeni ovim
Zakonom, rok za podnošenje prijedloga kandidata te prilozi koji moraju
biti dostavljeni uz prijavu.

\(4\) Na temelju zaprimljenih prijava Odbor će bez odgađanja utvrditi
liste kandidata koji udovoljavaju uvjetima za predsjednika odnosno
članove Povjerenstva. Liste se objavljuju na službenim mrežnim
stranicama Hrvatskoga sabora.

\(5\) Odbor će obaviti razgovore sa svakim od kandidata s liste iz
stavka 4. ovoga članka u roku od 15 dana od dana objave lista. Javnost
ima pravo nazočiti održavanju razgovora s kandidatima.

\(6\) Na temelju održanih razgovora Odbor će utvrditi jedinstvenu
završnu listu sastavljenu u pravilu od trostruko više kandidata za
predsjednika te jedinstvenu završnu listu sastavljenu u pravilu od
trostruko više kandidata za članove Povjerenstva. Kandidati s
jedinstvene završne liste dužni su po pozivu podnijeti Odboru imovinsku
karticu. Za kandidate s jedinstvene završne liste provodi se temeljna
sigurnosna provjera prema zakonu kojim se uređuju sigurnosne provjere.

\(7\) Jedinstvene završne liste objavljuju se na sjednici Odbora s
navođenjem kratkog obrazloženja za uvrštavanje pojedinog kandidata na
listu. Posebno se navodi je li neki kandidat uvršten na listu na temelju
jednoglasne odluke Odbora.

\(8\) Jedinstvene završne liste dostavljaju se Hrvatskome saboru, koji
će sukladno dostavljenim listama provesti izbor predsjednika i članova
Povjerenstva.

\(9\) Hrvatski sabor će tajnim glasovanjem provesti izbor predsjednika i
članova Povjerenstva među predloženim kandidatima. Za predsjednika
Povjerenstva izabrat će se onaj kandidat koji dobije većinu glasova svih
zastupnika. Za članove Povjerenstva izabrat će se četiri kandidata koji
dobiju većinu glasova svih zastupnika.

Uvjeti za izbor predsjednika i članova Povjerenstva

Članak 35.

Za predsjednika odnosno člana Povjerenstva može biti izabrana osoba koja
ispunjava sljedeće uvjete:

1\. ima državljanstvo Republike Hrvatske i prebivalište na području
Republike Hrvatske

2\. ima završen preddiplomski i diplomski sveučilišni studij ili
integrirani preddiplomski i diplomski sveučilišni studij prava

3\. ima najmanje osam godina radnog iskustva u struci i istaknute
rezultate u radu

4\. nije osuđivana za kaznena djela i protiv koje se ne vodi kazneni
postupak za kaznena djela za koja se postupak pokreće po službenoj
dužnosti

5\. nije član političke stranke, a niti je bila član političke stranke
posljednjih pet godina do dana kandidiranja za predsjednika ili člana
Povjerenstva, niti je u tom razdoblju kao nezavisni kandidat obnašala
dužnost u predstavničkim i izvršnim tijelima na državnoj razini, kao ni
u lokalnoj i područnoj (regionalnoj) samoupravi.

Položaj predsjednika i članova Povjerenstva

Članak 36.

\(1\) Predsjednik i članovi Povjerenstva smatraju se dužnosnicima
sukladno zakonu kojim se uređuju obveze i prava državnih dužnosnika.

\(2\) Predsjednik Povjerenstva ima pravo na plaću u visini plaće
potpredsjednika Državnog izbornog povjerenstva Republike Hrvatske, a
članovi Povjerenstva u visini plaće članova Državnog izbornog
povjerenstva Republike Hrvatske.

\(3\) Predsjednik i članovi Povjerenstva ne smiju sudjelovati u
političkim aktivnostima.

Ovlasti predsjednika

Članak 37.

\(1\) Predsjednik Povjerenstva organizira i upravlja radom Povjerenstva.

\(2\) Predsjednik Povjerenstva određuje jednog od članova Povjerenstva
kao svog zamjenika u slučaju spriječenosti ili odsutnosti.

\(3\) Predsjednik Povjerenstva može zadužiti pojedinog člana
Povjerenstva za određeno područje rada iz nadležnosti Povjerenstva.

\(4\) Predsjednik Povjerenstva saziva i predsjedava sjednicama
Povjerenstva.

\(5\) Predsjednik Povjerenstva potpisuje akte donesene na sjednicama
Povjerenstva.

\(6\) Predsjednik Povjerenstva brine se o pravilnoj i učinkovitoj
provedbi postupaka pred Povjerenstvom te obavlja druge poslove utvrđene
ovim Zakonom i drugim podzakonskim propisima koje donosi Povjerenstvo.

\(7\) Predsjednik Povjerenstva priprema prijedlog za osiguravanje
sredstava za rad Povjerenstva i nalogodavac je za financijsko i
materijalno poslovanje Povjerenstva.

Prestanak dužnosti predsjednika i članova Povjerenstva

Članak 38.

\(1\) Dužnost predsjedniku i članovima Povjerenstva prestaje prije
isteka vremena na koje su izabrani u slučaju smrti i u slučajevima
razrješenja dužnosti.

\(2\) Predsjednik i član Povjerenstva bit će razriješeni dužnosti:

1\. na vlastiti zahtjev

2\. u slučaju trajnoga gubitka sposobnosti za obnašanje dužnosti

3\. ako prestanu postojati uvjeti potrebni za izbor navedeni u članku
35. točkama 1., 4. i 5. ovoga Zakona

4\. u slučaju kršenja odredbi ovoga Zakona.

\(3\) Postojanje razloga za razrješenje iz stavka 2. ovoga članka
predsjednika i člana Povjerenstva prije isteka mandata utvrđuje Odbor.
Odluku o razrješenju dužnosti predsjednika i članova Povjerenstva donosi
Hrvatski sabor.

\(4\) Ako predsjednik i član Povjerenstva zatraže da budu razriješeni
dužnosti, a Hrvatski sabor ne donese odluku o tom zahtjevu u roku od tri
mjeseca od dana podnošenja zahtjeva, predsjedniku i članu Povjerenstva
dužnost prestaje po sili zakona istekom roka od tri mjeseca od dana
podnošenja zahtjeva.

\(5\) U slučaju prestanka dužnosti predsjedniku Povjerenstva, članovi
Povjerenstva biraju između sebe vršitelja dužnosti predsjednika koji tu
dužnost obavlja do izbora novog predsjednika, a najdulje do šest
mjeseci.

\(6\) U roku od 30 dana od dana prestanka dužnosti predsjedniku ili
članu Povjerenstva Odbor pokreće postupak za izbor novog predsjednika
odnosno člana Povjerenstva, čiji mandat odgovara mandatu predsjednika
odnosno člana Povjerenstva umjesto kojega je imenovan.

### GLAVA VI. POSTUPAK PRED POVJERENSTVOM

Donošenje odluka

Članak 39.

Povjerenstvo odlučuje na sjednicama Povjerenstva većinom glasova
predsjednika i članova Povjerenstva.

Izuzeće predsjednika i članova Povjerenstva

Članak 40.

\(1\) Predsjednik i članovi Povjerenstva mogu se na zapisnik izuzeti od
odlučivanja u postupku zbog razloga propisanih zakonom kojim se uređuje
opći upravni postupak.

\(2\) Prijedlog za izuzeće Predsjednika i članova povjerenstva može
podnijeti svaki član Povjerenstva i predsjednik Povjerenstva te obveznik
koji je stranka postupka.

\(3\) O prijedlogu za izuzeće predsjednika i članova Povjerenstva
odlučuje Visoki upravni sud Republike Hrvatske rješenjem u vijeću od tri
suca, na nejavnoj sjednici.

Pokretanje postupka

Članak 41.

\(1\) Povjerenstvo može pokrenuti postupak po službenoj dužnosti i
povodom vjerodostojne i osnovane prijave o mogućoj povredi ovoga Zakona.

\(2\) Podnositelju prijave iz stavka 1. ovoga članka jamči se zaštita
anonimnosti.

\(3\) Postupak nije dopušteno pokrenuti na temelju anonimne prijave.

\(4\) Povjerenstvo obvezno pokreće postupak iz svoje nadležnosti na
osobni zahtjev obveznika.

\(5\) Povjerenstvo nije ovlašteno pokrenuti postupak protiv obveznika
nakon proteka 18 mjeseci od dana prestanka obavljanja dužnosti.

\(6\) Rok iz stavka 5. ovoga članka ne primjenjuje se na obveznika koji
je nakon prestanka obavljanja dužnosti nastavio obavljati drugu javnu
dužnost.

\(7\) U slučaju pokretanja postupka protiv obveznika koji je prestao
obavljati dužnost unutar roka iz stavka 5. ovoga članka, takav postupak
mora biti dovršen najkasnije do proteka 24 mjeseca od dana prestanka
obavljanja dužnosti. Ako se postupak ne dovrši u tom roku, Povjerenstvo
je dužno donijeti odluku o obustavi postupka.

Tijek postupka pred Povjerenstvom

Članak 42.

\(1\) Kada Povjerenstvo utvrdi da su ispunjene pretpostavke za
pokretanje postupka iz članka 41. stavka 1. ovoga Zakona, dužno je
obavijestiti obveznika o postojanju pretpostavki za pokretanje postupka,
kao i o činjeničnim utvrđenjima te zatražiti njegovo očitovanje.

\(2\) Povjerenstvo je dužno obavijest iz stavka 1. ovoga članka
dostaviti obvezniku u roku od 15 dana od dana odluke o ispunjenju
pretpostavke iz članka 41. stavka 1. ovoga Zakona.

\(3\) Obveznik je dužan Povjerenstvu dostaviti svoje očitovanje u roku
od 15 dana od dana dostave obavijesti iz stavka 2. ovoga članka.

\(4\) Ako obveznik ne dostavi očitovanje u skladu sa stavkom 3. ovoga
članka, Povjerenstvo će nastaviti postupak posebno cijeneći tu okolnost.

\(5\) Povjerenstvo je ovlašteno na temelju obrazloženog zahtjeva
zatražiti i pribaviti potrebne podatke nužne za utvrđivanje činjeničnog
stanja od svih tijela javne vlasti u Republici Hrvatskoj. Nadležna
tijela u Republici Hrvatskoj dužna su bez odgode, a najkasnije u roku od
15 dana od dana zaprimanja zahtjeva Povjerenstva, dostaviti zatražene
podatke kojima raspolažu.

Postupanje na osobni zahtjev obveznika

Članak 43.

U slučaju iz članka 41. stavka 4. ovoga Zakona, Povjerenstvo je dužno
provesti postupak iz svoje nadležnosti i obavijestiti obveznika o odluci
u roku od 30 dana od dana zaprimanja zahtjeva obveznika.

Postupak utvrđivanja postojanja sukoba interesa

Članak 44.

\(1\) Nakon što se obvezniku dostavi obavijest iz članka 42. stavka 1.
ovoga Zakona, Povjerenstvo je dužno dovršiti postupak u roku od šest
mjeseci od dana dostave obavijesti, osim u slučaju iz članka 41. stavka
7. ovoga Zakona.

\(2\) Odluka Povjerenstva o utvrđivanju ili neutvrđivanju postojanja
sukoba interesa mora biti obrazložena i sadržavati sve elemente rješenja
propisane zakonom kojim se uređuje opći upravni postupak.

\(3\) Sjednica na kojoj Povjerenstvo donosi odluku iz stavka 2. ovoga
članka je javna, osim kada to zahtijevaju razlozi zaštite privatnosti,
javnog morala ili javne sigurnosti ili kad postoji ozbiljna i neposredna
opasnost ometanja sjednice. Postupak glasovanja je zatvoren za javnost.

\(4\) Povjerenstvo je dužno obavijestiti obveznika o održavanju sjednice
iz stavka 3. ovoga članka najkasnije osam dana prije njezina održavanja.

\(5\) Odluka Povjerenstva iz stavka 3. ovoga članka dostavlja se
obvezniku prema pravilima o osobnoj dostavi propisanima zakonom kojim se
uređuje opći upravni postupak.

\(6\) Nakon uredne dostave odluke iz stavka 3. ovoga članka obvezniku
odluka se objavljuje i na mrežnim stranicama Povjerenstva.

Pravna zaštita protiv odluke o postojanju sukoba interesa

Članak 45.

\(1\) Protiv odluke Povjerenstva kojom se utvrđuje postojanje sukoba
interesa nije dopuštena žalba, ali se može pokrenuti upravni spor pred
Visokim upravnim sudom Republike Hrvatske.

\(2\) Visoki upravni sud Republike Hrvatske mora donijeti odluku o tužbi
u roku od 90 dana od dana njezina zaprimanja.

Stručna služba Povjerenstva

Članak 46.

\(1\) Povjerenstvo ima stručnu službu -- Ured Povjerenstva, koja obavlja
stručne, administrativne i tehničke poslove.

\(2\) Pravilnikom o unutarnjem ustrojstvu Ureda Povjerenstva (u daljnjem
tekstu: Pravilnik) uređuje se unutarnje ustrojstvo i način rada stručne
službe, utvrđuju se radna mjesta i opis poslova, broj službenika te
stručni i drugi uvjeti potrebni za raspored na radna mjesta.

\(3\) Na zaposlene u stručnoj službi primjenjuju se propisi koji se
odnose na državne službenike.

\(4\) Pravilnik iz stavka 2. ovoga članka donosi Povjerenstvo većinom
glasova predsjednika i svih članova.

Članak 47.

\(1\) Radom Ureda Povjerenstva rukovodi predstojnik Ureda koji usmjerava
i usklađuje rad Ureda i za njegov rad odgovara Povjerenstvu.

\(2\) Predstojnik Ureda Povjerenstva je državni službenik kojeg se
raspoređuje na to radno mjesto rješenjem.

\(3\) Predstojnik Ureda Povjerenstva ima položaj čelnika tijela u odnosu
na zaposlene u Uredu Povjerenstva.

### GLAVA VII. POVREDA ODREDABA OVOGA ZAKONA

Članak 48.

\(1\) Za povredu odredbi ovoga Zakona o sukobu interesa ili drugog
zabranjenog ili propisanog ponašanja iz članka 7. (zabranjena djelovanja
obveznika), članka 9. (deklariranje sukoba interesa i nesudjelovanje u
odlučivanju), članka 10. (obveza podnošenja imovinske kartice), članka
15. stavaka 3. i 4. (primanje darova), članka 16. (naknade obveznika),
članka 17. (obavljanje drugih poslova obveznika), članka 18. (članstvo u
upravnim tijelima i nadzornim odborima), članka 19. stavaka 1. i 4.,
članka 20. stavaka 1. i 4., članka 21. stavaka 1. i 4. (članstvo i
udjeli obveznika u trgovačkim društvima i ograničenja poslovanja) i
članka 29. (očitovanje obveznika u slučaju nesklada odnosno nerazmjera
prijavljene imovine) ovoga Zakona, Povjerenstvo osobama iz članka 3.
ovoga Zakona, uzimajući u obzir načelo razmjernosti, može izreći:

1\. opomenu

2\. novčanu sankciju.

\(2\) Ako je primjereno naravi povrede, Povjerenstvo može tijekom
postupka naložiti obvezniku da otkloni uzroke postojanja sukoba interesa
u određenom roku te, ako obveznik to učini, može obustaviti postupak ili
isti dovršiti i ispunjenje naloga uzeti u obzir prilikom izricanja
sankcije.

Opomena

Članak 49.

Opomena se može izreći obvezniku ako se prema njegovu postupanju i
odgovornosti te prouzročenoj posljedici radi o očito lakom obliku
kršenja odredbi ovoga Zakona.

Novčana sankcija

Članak 50. (NN [36/24](https://www.zakon.hr/cms.htm?id=60406))

\(1\) Ako novčana kazna nije plaćena u roku od 15 dana, ista se može
izvršiti obustavom isplate dijela neto mjesečne plaće ili obustavom na
svim primanjima, a ista se može izvršiti i na imovini obveznika.
Povjerenstvo kaznu izriče u iznosu od 530,00 do 5309,00 eura vodeći
računa o težini i posljedicama povrede Zakona.

\(2\) Izvršenje novčane sankcije obustavom isplate dijela neto mjesečne
plaće ili obustava na svim primanjima ne može trajati dulje od dvanaest
mjeseci, a iznos obuhvaćen obustavom ne smije prelaziti jednu polovinu
neto mjesečne plaće obveznika.

\(3\) Odluka o sankciji dostavlja se osobno obvezniku. Po isteku roka iz
stavka 1. ovoga članka izvršnu odluku Povjerenstvo dostavlja radi
provedbe službi koja obavlja obračun plaće obvezniku.

\(4\) Kad novčana sankcija nije u cijelosti ili djelomično plaćena kako
je određeno odlukom Povjerenstva, naplata će se prisilno izvršiti putem
ovlaštene institucije sukladno odredbama posebnog zakona kojim se
uređuje postupak prisilne naplate.

Prekršajne odredbe

Članak 51. (NN [36/24](https://www.zakon.hr/cms.htm?id=60406))

Novčanom kaznom u visini od 663,00 do 1990,00 eura kaznit će se jedinica
lokalne odnosno područne (regionalne) samouprave u kojoj se ne donese
kodeks iz članka 4. stavka 1. ovoga Zakona.

Članak 52. (NN [36/24](https://www.zakon.hr/cms.htm?id=60406))

Ako čelnik tijela iz članka 42. stavka 5. ovoga Zakona ne postupi po
traženju Povjerenstva, kaznit će se novčanom kaznom u iznosu od 265,00
do 1327,00 eura.

Članak 53. (NN [36/24](https://www.zakon.hr/cms.htm?id=60406))

\(1\) Novčanom kaznom u iznosu od 663,00 do 6636,00 eura kaznit će se
obveznik koji u roku određenom u članku 23. ovoga Zakona nakon prestanka
dužnosti prihvati imenovanje ili izbor ili sklopi ugovor kojim stupa u
radni odnos kod pravne osobe koja je za vrijeme obnašanja mandata
obveznika bila u poslovnom odnosu ili kad u trenutku imenovanja, izbora
ili sklapanja ugovora iz svih okolnosti konkretnog slučaja jasno
proizlazi da namjerava stupiti u poslovni odnos s tijelom u kojem je
obnašao dužnost.

\(2\) Za prekršaj iz stavka 1. ovoga članka uz izrečenu novčanu kaznu
oduzet će se i imovinska korist pribavljena prekršajem.

\(3\) Za prekršaj iz stavka 1. ovoga članka uz izrečenu novčanu kaznu
izreći će se i zaštitna mjera zabrane obavljanja zvanja, određenih
djelatnosti, poslova ili dužnosti fizičkoj osobi u trajanju od jedne
godine.

Članak 54. (NN [36/24](https://www.zakon.hr/cms.htm?id=60406))

\(1\) Novčanom kaznom u iznosu od 6636,00 do 132.723,00 eura kaznit će
se za prekršaj pravna osoba koja protivno odredbama članka 23. ovoga
Zakona imenuje ili izabere na dužnost obveznika ili s njim sklopi ugovor
kojim obveznik stupa u radni odnos.

\(2\) Novčanom kaznom u iznosu od 6636,00 do 66.361,00 eura kaznit će se
za prekršaj pravna osoba iz članka 19. stavka 1. ovoga Zakona koja ne
obavijesti Povjerenstvo o svom stupanju u poslovni odnos putem javnog
natječaja ili na drugi način s državnim tijelima ili s jedinicama
lokalne odnosno područne (regionalne) samouprave ili s trgovačkim
društvima u kojima Republika Hrvatska ili jedinica lokalne odnosno
područne (regionalne) samouprave ima upravljački udio (članak 19. stavak
3.).

\(3\) Za prekršaje iz ovoga članka kaznit će se i odgovorna osoba u
pravnoj osobi novčanom kaznom u iznosu od 663,00 do 6636,00 eura.

### GLAVA VIII. PRIJELAZNE I ZAVRŠNE ODREDBE

Članak 55.

Predsjednik i članovi Povjerenstva zatečeni na dužnosti na dan stupanja
na snagu ovoga Zakona nastavljaju s radom do isteka vremena na koje su
izabrani.

Članak 56.

\(1\) Povjerenstvo će najkasnije u roku od 90 dana od dana stupanja na
snagu ovoga Zakona podnijeti na suglasnost Hrvatskome saboru Poslovnik
izrađen na temelju odredaba ovoga Zakona.

\(2\) Povjerenstvo će donijeti Pravilnik o unutarnjem ustrojstvu iz
članka 46. stavka 2. ovoga Zakona najkasnije u roku od 60 dana od dana
stupanja na snagu Poslovnika iz stavka 1. ovoga članka.

\(3\) Do stupanja na snagu propisa iz ovoga članka na snazi ostaje
Pravilnik o načinu rada i odlučivanja Povjerenstva za odlučivanje o
sukobu interesa od 16. listopada 2013. i Pravilnik o unutarnjem
ustrojstvu Ureda Povjerenstva za odlučivanje o sukobu interesa od 30.
siječnja 2020.

Članak 57.

Predstavnička tijela jedinica lokalne i područne (regionalne) samouprave
dužna su donijeti kodeks iz članka 4. ovoga Zakona u roku od šest
mjeseci od dana stupanja na snagu ovoga Zakona.

Članak 58.

\(1\) Vlada Republike Hrvatske će u roku od šest mjeseci od dana
stupanja na snagu ovoga Zakona donijeti uredbu iz članka 15. stavka 6.
ovoga Zakona.

\(2\) Uredba o darovima koje prime dužnosnici (»Narodne novine«, br.
141/04.) ostaje na snazi do stupanja na snagu uredbe iz stavka 1. ovoga
članka.

Članak 59.

\(1\) Povjerenstvo će pravilnik iz članka 11. stavka 10. ovoga Zakona
donijeti u roku od 60 dana od dana stupanja na snagu ovoga Zakona.

\(2\) Osobe iz članka 3. ovoga Zakona koje su prvi put postale obveznici
podnošenja imovinske kartice stupanjem na snagu ovoga Zakona dužne su
podnijeti imovinske kartice u roku od 30 dana od dana donošenja
pravilnika iz stavka 1. ovoga članka.

\(3\) Osobe iz članka 3. ovoga Zakona koje su u vrijeme stupanja na
snagu ovoga Zakona bile obveznici podnošenja imovinske kartice na
temelju Zakona o sprječavanju sukoba interesa (»Narodne novine«, br.
26/11., 12/12., 126/12., 48/13., 57/15. i 98/19.) nisu dužne podnijeti
imovinsku karticu iz stavka 2. ovoga članka, već trebaju dopuniti
imovinske kartice podacima propisanim pravilnikom iz stavka 1. ovoga
članka, prilikom podnošenja iduće imovinske kartice sukladno odredbama
članka 10. ovoga Zakona.

\(4\) Sva nadležna tijela i pravne osobe koje odlučuju o imenovanjima i
razrješenjima obveznika iz članka 3. ovoga Zakona dostavit će
Povjerenstvu popis osoba koje su na dan stupanja na snagu ovoga Zakona
obnašale dužnost odnosno obavljale službu, u roku od 30 dana od dana
stupanja na snagu ovoga Zakona.

\(5\) Državna tijela iz članka 3. stavka 2. ovoga Zakona dostavit će
Povjerenstvu popis funkcija na koje se imenuju obnašatelji dužnosti iz
toga stavka, u roku od 90 dana od stupanja na snagu ovoga Zakona te
nadalje jednom godišnje.

Članak 60.

Postupci započeti prije stupanja na snagu ovoga Zakona dovršit će se
prema odredbama [Zakona o sprječavanju sukoba
interesa](https://www.zakon.hr/z/3040/Zakon-o-sprje%C4%8Davanju-sukoba-interesa-2020-2021)
(»Narodne novine«, br. 26/11., 12/12., 126/12., 48/13., 57/15. i
98/19.).

Članak 61.

Danom stupanja na snagu ovoga Zakona prestaje važiti [Zakon o
sprječavanju sukoba
interesa](https://www.zakon.hr/z/3040/Zakon-o-sprje%C4%8Davanju-sukoba-interesa-2020-2021)
(»Narodne novine«, br. 26/11., 12/12., 126/12., 48/13., 57/15. i
98/19.).

Članak 62.

Ovaj Zakon stupa na snagu prvoga dana od dana objave u »Narodnim
novinama«.

#### Prijelazne i završne odredbe iz NN 36/24 od 25.03.2024.

Članak 11.

Ovaj Zakon stupa na snagu osmoga dana od dana objave u »Narodnim
novinama«.
