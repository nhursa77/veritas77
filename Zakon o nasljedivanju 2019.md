**ZAKON O NASLJEĐIVANJU**

[D I O P R V I OPĆE ODREDBE
[3](#d-i-o-p-r-v-i-opće-odredbe)](#d-i-o-p-r-v-i-opće-odredbe)

[D I O D R U G I PRAVNI TEMELJ NASLJEĐIVANJA
[4](#d-i-o-d-r-u-g-i-pravni-temelj-nasljeđivanja)](#d-i-o-d-r-u-g-i-pravni-temelj-nasljeđivanja)

[G l a v a p r v a NASLJEĐIVANJE NA TEMELJU ZAKONA
[4](#g-l-a-v-a-p-r-v-a-nasljeđivanje-na-temelju-zakona)](#g-l-a-v-a-p-r-v-a-nasljeđivanje-na-temelju-zakona)

[I. NASLJEDNI REDOVI [4](#i.-nasljedni-redovi)](#i.-nasljedni-redovi)

[1. Prvi nasljedni red [4](#prvi-nasljedni-red)](#prvi-nasljedni-red)

[2. Drugi nasljedni red [4](#drugi-nasljedni-red)](#drugi-nasljedni-red)

[3. Treći nasljedni red [5](#treći-nasljedni-red)](#treći-nasljedni-red)

[4. Četvrti nasljedni red
[5](#četvrti-nasljedni-red)](#četvrti-nasljedni-red)

[5. Ostali nasljedni redovi
[6](#ostali-nasljedni-redovi)](#ostali-nasljedni-redovi)

[II. Posebne odredbe za neke nasljednike
[6](#ii.-posebne-odredbe-za-neke-nasljednike)](#ii.-posebne-odredbe-za-neke-nasljednike)

[1. Potomci [6](#potomci)](#potomci)

[2. Posvojčad u slučaju srodničkog posvojenja
[6](#posvojčad-u-slučaju-srodničkog-posvojenja)](#posvojčad-u-slučaju-srodničkog-posvojenja)

[3. Posvojčad u slučaju roditeljskog posvojenja
[6](#posvojčad-u-slučaju-roditeljskog-posvojenja)](#posvojčad-u-slučaju-roditeljskog-posvojenja)

[4. Bračni i izvanbračni drug
[7](#bračni-i-izvanbračni-drug)](#bračni-i-izvanbračni-drug)

[G l a v a d r u g a NASLJEĐIVANJE NA TEMELJU OPORUKE
[7](#g-l-a-v-a-d-r-u-g-a-nasljeđivanje-na-temelju-oporuke)](#g-l-a-v-a-d-r-u-g-a-nasljeđivanje-na-temelju-oporuke)

[I. Pretpostavke valjanosti oporuke
[7](#i.-pretpostavke-valjanosti-oporuke)](#i.-pretpostavke-valjanosti-oporuke)

[II. Oblici oporuke [8](#ii.-oblici-oporuke)](#ii.-oblici-oporuke)

[1. Privatne oporuke [8](#privatne-oporuke)](#privatne-oporuke)

[2. Javna oporuka [8](#javna-oporuka)](#javna-oporuka)

[3. Oporuka u izvanrednim okolnostima
[9](#oporuka-u-izvanrednim-okolnostima)](#oporuka-u-izvanrednim-okolnostima)

[4. Dokazivanje uništene, izgubljene, skrivene ili zametnute oporuke
[9](#dokazivanje-uništene-izgubljene-skrivene-ili-zametnute-oporuke)](#dokazivanje-uništene-izgubljene-skrivene-ili-zametnute-oporuke)

[III. Sadržaj oporuke [9](#iii.-sadržaj-oporuke)](#iii.-sadržaj-oporuke)

[IV. Pravo na zapis [11](#iv.-pravo-na-zapis)](#iv.-pravo-na-zapis)

[V. Izvršitelji oporuke
[12](#v.-izvršitelji-oporuke)](#v.-izvršitelji-oporuke)

[VI. Opoziv oporuke [12](#vi.-opoziv-oporuke)](#vi.-opoziv-oporuke)

[VII. Hrvatski upisnik oporuka
[13](#vii.-hrvatski-upisnik-oporuka)](#vii.-hrvatski-upisnik-oporuka)

[VIII. Nužni nasljednici
[13](#viii.-nužni-nasljednici)](#viii.-nužni-nasljednici)

[1. Nužni nasljednici i njihovo pravo
[13](#nužni-nasljednici-i-njihovo-pravo)](#nužni-nasljednici-i-njihovo-pravo)

[2. Izračunavanje vrijednosti nužnog dijela, umanjenje raspolaganja za
slučaj smrti i vraćanje darova
[14](#izračunavanje-vrijednosti-nužnog-dijela-umanjenje-raspolaganja-za-slučaj-smrti-i-vraćanje-darova)](#izračunavanje-vrijednosti-nužnog-dijela-umanjenje-raspolaganja-za-slučaj-smrti-i-vraćanje-darova)

[3. Isključenje nužnih nasljednika iz nasljedstva i lišenje nužnog
dijela u korist potomaka
[16](#isključenje-nužnih-nasljednika-iz-nasljedstva-i-lišenje-nužnog-dijela-u-korist-potomaka)](#isključenje-nužnih-nasljednika-iz-nasljedstva-i-lišenje-nužnog-dijela-u-korist-potomaka)

[IX. Uračunavanje darova i zapisa
[16](#ix.-uračunavanje-darova-i-zapisa)](#ix.-uračunavanje-darova-i-zapisa)

[G l a v a t r e ć a NASLJEDNOPRAVNI UGOVORI
[18](#g-l-a-v-a-t-r-e-ć-a-nasljednopravni-ugovori)](#g-l-a-v-a-t-r-e-ć-a-nasljednopravni-ugovori)

[I. Ugovor o nasljeđivanju i o budućem nasljedstvu ili zapisu
[18](#i.-ugovor-o-nasljeđivanju-i-o-budućem-nasljedstvu-ili-zapisu)](#i.-ugovor-o-nasljeđivanju-i-o-budućem-nasljedstvu-ili-zapisu)

[II. Ustup i raspodjela imovine za života
[18](#ii.-ustup-i-raspodjela-imovine-za-života)](#ii.-ustup-i-raspodjela-imovine-za-života)

[III. Ugovor o doživotnom uzdržavanju
[20](#iii.-ugovor-o-doživotnom-uzdržavanju)](#iii.-ugovor-o-doživotnom-uzdržavanju)

[D I O T R E Ć I PRAVNI POLOŽAJ NASLJEDNIKA
[20](#d-i-o-t-r-e-ć-i-pravni-položaj-nasljednika)](#d-i-o-t-r-e-ć-i-pravni-položaj-nasljednika)

[I. Otvaranje nasljedstva
[20](#i.-otvaranje-nasljedstva)](#i.-otvaranje-nasljedstva)

[II. Stjecanje ostavine i odricanje od nasljedstva
[21](#ii.-stjecanje-ostavine-i-odricanje-od-nasljedstva)](#ii.-stjecanje-ostavine-i-odricanje-od-nasljedstva)

[III. Odgovornost nasljednika za ostaviteljeve dugove
[23](#iii.-odgovornost-nasljednika-za-ostaviteljeve-dugove)](#iii.-odgovornost-nasljednika-za-ostaviteljeve-dugove)

[IV. Nasljednička zajednica i njezino razvrgnuće
[23](#iv.-nasljednička-zajednica-i-njezino-razvrgnuće)](#iv.-nasljednička-zajednica-i-njezino-razvrgnuće)

[D I O Č E T V R T I POSTUPAK U NASLJEDNIM STVARIMA
[25](#d-i-o-č-e-t-v-r-t-i-postupak-u-nasljednim-stvarima)](#d-i-o-č-e-t-v-r-t-i-postupak-u-nasljednim-stvarima)

[G l a v a p r v a SASTAVLJANJE, ČUVANJE I OPOZIV JAVNE OPORUKE
[25](#g-l-a-v-a-p-r-v-a-sastavljanje-čuvanje-i-opoziv-javne-oporuke)](#g-l-a-v-a-p-r-v-a-sastavljanje-čuvanje-i-opoziv-javne-oporuke)

[I. Postupak za sastavljanje javne i međunarodne oporuke
[25](#i.-postupak-za-sastavljanje-javne-i-međunarodne-oporuke)](#i.-postupak-za-sastavljanje-javne-i-međunarodne-oporuke)

[II. Čuvanje oporuke kod suda i drugih osoba ovlaštenih za sastavljanje
javnih oporuka
[28](#ii.-čuvanje-oporuke-kod-suda-i-drugih-osoba-ovlaštenih-za-sastavljanje-javnih-oporuka)](#ii.-čuvanje-oporuke-kod-suda-i-drugih-osoba-ovlaštenih-za-sastavljanje-javnih-oporuka)

[III. Opoziv oporuke pred sudom ili drugim osobama ovlaštenim za
sastavljanje javnih oporuka
[29](#iii.-opoziv-oporuke-pred-sudom-ili-drugim-osobama-ovlaštenim-za-sastavljanje-javnih-oporuka)](#iii.-opoziv-oporuke-pred-sudom-ili-drugim-osobama-ovlaštenim-za-sastavljanje-javnih-oporuka)

[G l a v a d r u g a OSTAVINSKI POSTUPAK
[30](#g-l-a-v-a-d-r-u-g-a-ostavinski-postupak)](#g-l-a-v-a-d-r-u-g-a-ostavinski-postupak)

[I. Opće odredbe [30](#i.-opće-odredbe)](#i.-opće-odredbe)

[II. Prethodne radnje
[32](#ii.-prethodne-radnje)](#ii.-prethodne-radnje)

[1. Smrtovnica [32](#smrtovnica)](#smrtovnica)

[2. Popis ostaviteljeve imovine
[33](#popis-ostaviteljeve-imovine)](#popis-ostaviteljeve-imovine)

[3. Osiguranje ostavine
[33](#osiguranje-ostavine)](#osiguranje-ostavine)

[4. Predaja oporuke i proglašenje
[34](#predaja-oporuke-i-proglašenje)](#predaja-oporuke-i-proglašenje)

[III. Pokretanje ostavinskog postupka
[35](#iii.-pokretanje-ostavinskog-postupka)](#iii.-pokretanje-ostavinskog-postupka)

[IV. Ostavinska rasprava
[36](#iv.-ostavinska-rasprava)](#iv.-ostavinska-rasprava)

[V. Rješenje o nasljeđivanju i zapisu
[39](#v.-rješenje-o-nasljeđivanju-i-zapisu)](#v.-rješenje-o-nasljeđivanju-i-zapisu)

[VI. Nasljednikovi zahtjevi nakon pravomoćnosti rješenja o nasljeđivanju
[40](#vi.-nasljednikovi-zahtjevi-nakon-pravomoćnosti-rješenja-o-nasljeđivanju)](#vi.-nasljednikovi-zahtjevi-nakon-pravomoćnosti-rješenja-o-nasljeđivanju)

[VII. Postupak kad je nadležno inozemno tijelo
[41](#vii.-postupak-kad-je-nadležno-inozemno-tijelo)](#vii.-postupak-kad-je-nadležno-inozemno-tijelo)

[G l a v a t r e ć a JAVNI BILJEŽNICI KAO SUDSKI POVJERENICI
[42](#g-l-a-v-a-t-r-e-ć-a-javni-bilježnici-kao-sudski-povjerenici)](#g-l-a-v-a-t-r-e-ć-a-javni-bilježnici-kao-sudski-povjerenici)

[I. Provođenje ostavinskih rasprava
[42](#i.-provođenje-ostavinskih-rasprava)](#i.-provođenje-ostavinskih-rasprava)

[II. Položaj i rad javnog bilježnika kao sudskog povjerenika
[43](#ii.-položaj-i-rad-javnog-bilježnika-kao-sudskog-povjerenika)](#ii.-položaj-i-rad-javnog-bilježnika-kao-sudskog-povjerenika)

[III. Nagrada i troškovi javnog bilježnika kao sudskog povjerenika
[43](#iii.-nagrada-i-troškovi-javnog-bilježnika-kao-sudskog-povjerenika)](#iii.-nagrada-i-troškovi-javnog-bilježnika-kao-sudskog-povjerenika)

[D I O P E T I PRIJELAZNE I ZAVRŠNE ODREDBE
[44](#d-i-o-p-e-t-i-prijelazne-i-završne-odredbe)](#d-i-o-p-e-t-i-prijelazne-i-završne-odredbe)

[Prijelazne i završne odredbe iz NN 127/13
[45](#prijelazne-i-završne-odredbe-iz-nn-12713)](#prijelazne-i-završne-odredbe-iz-nn-12713)

**ZAKON O NASLJEĐIVANJU**

### D I O P R V I OPĆE ODREDBE

Članak 1.

\(1\) Ovim se Zakonom uređuje pravo nasljeđivanja.

\(2\) Ovim se Zakonom uređuju pravila po kojima sud, druga tijela i
ovlaštene osobe postupaju u nasljednim stvarima.

Članak 2.

\(1\) Sve su fizičke osobe pod istim pretpostavkama ravnopravne u
nasljeđivanju.

\(2\) Stranci su, pod pretpostavkom uzajamnosti, u nasljeđivanju
ravnopravni s državljanima Republike Hrvatske. Uzajamnost se
predmnijeva, dok se suprotno ne utvrdi na zahtjev osobe koja u tome ima
pravni interes.

Članak 3.

\(1\) Nasljeđuje se zbog smrti fizičke osobe i u trenutku njezine smrti.

\(2\) Svaku se fizičku osobu može naslijediti.

Članak 4.

\(1\) Umrlu fizičku osobu (ostavitelja) nasljeđuje onaj koji je njezinom
smrću stekao nasljedno pravo (nasljednik).

\(2\) Svaka je osoba sposobna naslijediti ako zakonom nije što drugo
određeno.

\(3\) Nasljedno se pravo stječe po odredbama ovoga Zakona, a na temelju
oporuke ili na temelju zakona.

\(4\) Nasljedno se pravo stječe u trenutku ostaviteljeve smrti.
Stjecatelj nasljednog prava može ga se po odredbama ovoga Zakona odreći,
pa će se uzeti kao da ga nikada nije niti stekao.

Članak 5.

\(1\) Tko je naslijedio neku osobu, njezin je sveopći pravni sljednik.

\(2\) Ostaviteljevom smrću prelazi njegova ostavina na nasljednika, čime
postaje njegovo nasljedstvo.

\(3\) Ostavina se sastoji od svega što je bilo ostaviteljevo u trenutku
njegove smrti, osim onoga što se ne može naslijediti zbog svoje pravne
naravi ili po zakonu. No, nije ostavina ono što je tuđi udio u
zajedničkoj imovini ili što netko u trenutku ostaviteljeve smrti stekne
na posebnom pravnom temelju.

Članak 6.

Smrću ostavitelja koji nema nasljednika ostavina prelazi na općinu,
odnosno grad određene ovim Zakonom, koji time dobivaju jednak položaj
kao da su ostaviteljevi nasljednici, čega se oni ne mogu odreći.

Članak 7.

\(1\) Svatko je ovlašten da za slučaj svoje smrti oporukom odredi sebi
nasljednika, a i da pravo svojega nasljednika ograniči i optereti, na
način i u granicama određenima ovim Zakonom.

\(2\) Zbog zaštite opravdanih interesa članova uže obitelji ovim se
Zakonom određuje koja prava glede ostavine pripadaju članovima uže
obitelji, makar i protiv ostaviteljeve volje, te se postavljaju granice
oporučnim i drugim raspolaganjima za slučaj smrti.

### D I O D R U G I PRAVNI TEMELJ NASLJEĐIVANJA

### G l a v a p r v a NASLJEĐIVANJE NA TEMELJU ZAKONA

**Zakonski nasljednici**

Članak 8.

\(1\) Na temelju zakona ostavitelja nasljeđuju svi njegovi potomci,
njegova posvojčad i njihovi potomci, njegov bračni drug, njegovi
roditelji, njegovi posvojitelji, njegova braća i sestre i njihovi
potomci, njegovi djedovi i bake i njihovi potomci, i njegovi ostali
predci.

\(2\) Na temelju zakona ostavitelja nasljeđuje i njegov izvanbračni drug
koji je u pravu nasljeđivanja izjednačen s bračnim. Izvanbračnom
zajednicom u smislu ovoga Zakona smatra se životna zajednica neudane
žene i neoženjenog muškarca koja je trajala dulje vrijeme, a prestala
ostaviteljevom smrću, pod uvjetom da su bile ispunjene pretpostavke koje
se traže za valjanost braka.

\(3\) Osobe iz stavka 1. ovoga članka nasljeđuju po nasljednim redovima.

\(4\) Nasljednici bližega nasljednog reda isključuju iz nasljedstva
osobe daljnjeg nasljednog reda.

#### I. NASLJEDNI REDOVI

##### 1. Prvi nasljedni red

Ostaviteljevi potomci i bračni drug

Članak 9.

\(1\) Ostavitelja nasljeđuju prije svih njegova djeca i njegov bračni
drug.

\(2\) Osobe iz stavka 1. ovoga članka nasljeđuju na jednake dijelove.

**Pravo predstavljanja**

Članak 10.

Dio ostavine koji bi pripao prije umrlom djetetu da je nadživjelo
ostavitelja nasljeđuju njegova djeca, ostaviteljevi unuci, na jednake
dijelove, a ako je neki od unuka umro prije ostavitelja, onda dio koji
bi njemu pripao da je bio živ u času ostaviteljeve smrti nasljeđuju
njegova djeca, praunuci ostaviteljevi, na jednake dijelove, i tako redom
sve dokle ima ostaviteljevih potomaka.

##### 2. Drugi nasljedni red

**Ostaviteljevi roditelji i bračni drug**

Članak 11.

\(1\) Ostavitelja koji nije ostavio potomke nasljeđuju njegovi roditelji
i njegov bračni drug.

\(2\) Ostaviteljevi roditelji nasljeđuju jednu polovicu ostavine na
jednake dijelove, a drugu polovicu ostavine nasljeđuje ostaviteljev
bračni drug.

\(3\) Ako su oba roditelja umrla prije ostavitelja, bračni drug
nasljeđuje cijelu ostavinu.

\(4\) Ako iza ostavitelja nije ostao bračni drug, ostaviteljevi
roditelji nasljeđuju cijelu ostavinu na jednake dijelove.

\(5\) Ako je jedan ostaviteljev roditelj umro prije ostavitelja, dio
ostavine koji bi mu pripao da je nadživio ostavitelja nasljeđuje drugi
roditelj.

**Ostaviteljeva braća i sestre i njihovi potomci**

Članak 12.

\(1\) Ako je jedan ostaviteljev roditelj umro prije ostavitelja koji
nije ostavio bračnog druga, dio ostavine koji bi mu pripao da je
nadživio ostavitelja nasljeđuju njegova djeca (ostaviteljeva braća i
sestre), njegovi unuci i praunuci i njegovi daljnji potomci, po
pravilima za slučaj kad ostavitelja nasljeđuju njegova djeca i ostali
potomci.

\(2\) Ako su oba ostaviteljeva roditelja umrla prije ostavitelja koji
nije ostavio bračnog druga, dio ostavine koji bi svakome od njih pripao
da je nadživio ostavitelja nasljeđuju potomci, kako je određeno u
stavku 1. ovoga članka.

\(3\) U svim slučajevima ostaviteljeva braća i sestre samo po ocu
nasljeđuju na jednake dijelove očev dio ostavine, braća i sestre samo po
majci nasljeđuju na jednake dijelove majčin dio, a braća i sestre
nasljeđuju na jednake dijelove s braćom i sestrama po ocu očev dio, a s
braćom i sestrama po majci majčin dio.

**Ako je jedan roditelj umro bez potomstva**

Članak 13.

Ako je jedan ostaviteljev roditelj umro prije ostavitelja koji nije
ostavio bračnog druga, a nije ostavio nijednog potomka, dio ostavine
koji bi mu pripao da je nadživio ostavitelja nasljeđuje drugi roditelj,
a ako je i ovaj umro prije ostavitelja koji nije ostavio bračnog druga,
njegovi potomci nasljeđuju ono što bi pripalo i jednom i drugom
roditelju, kako je određeno u članku 12. ovoga Zakona.

##### 3. Treći nasljedni red

**Ostaviteljevi djedovi i bake**

Članak 14.

\(1\) Ostavitelja koji nije ostavio ni potomke, ni bračnog druga, ni
roditelje, niti su ovi ostavili nekog potomka, nasljeđuju njegovi
djedovi i bake.

\(2\) Jednu polovicu ostavine nasljeđuju djed i baka s očeve strane, a
drugu polovicu djed i baka s majčine strane.

**Prava djeda i bake iste loze**

Članak 15.

\(1\) Djed i baka iste loze nasljeđuju na jednake dijelove.

\(2\) Ako je neki od ovih predaka jedne loze umro prije ostavitelja, dio
ostavine koji bi mu pripao da je nadživio ostavitelja nasljeđuju njegova
djeca, njegovi unuci i njegovi daljnji potomci, po pravilima za slučaj
kad ostavitelja nasljeđuju njegova djeca i ostali potomci.

\(3\) U svemu ostalome za nasljedno pravo djeda i bake jedne loze i
njihovih potomaka vrijede pravila po kojima nasljeđuju ostaviteljevi
roditelji i njihovi potomci.

**Ako su djed i baka jedne loze umrli bez potomstva**

Članak 16.

Ako su djed i baka jedne loze umrli prije ostavitelja, a nisu ostavili
nijednog potomka, dio ostavine koji bi im pripao da su nadživjeli
ostavitelja nasljeđuju djed i baka druge loze, njihova djeca, njihovi
unuci i njihovi daljnji potomci, kako je određeno u članku 15. ovoga
Zakona.

##### 4. Četvrti nasljedni red

**Pradjedovi i prabake**

Članak 17.

\(1\) Ostavitelja koji nije ostavio ni potomke ni roditelje, niti su ovi
ostavili nekog potomka, ni bračnog druga, ni djeda i baku, niti su ovi
ostavili nekog potomka, nasljeđuju njegovi pradjedovi i prabake.

\(2\) Jednu polovicu nasljeđuju pradjedovi i prabake s očeve strane, a
drugu polovicu nasljeđuju pradjedovi i prabake s majčine strane.

Članak 18.

\(1\) Od dijela koji pripada ostaviteljevim pradjedovima i prabakama s
očeve strane jednu polovicu nasljeđuju na jednake dijelove roditelji
njegova djeda po ocu, a drugu polovicu roditelji njegove bake po ocu.

\(2\) I pradjedovi i prabake s majčine strane nasljeđuju na način
određen u stavku 1. ovoga članka dio koji im pripada.

\(3\) Ako nema koga od tih predaka, dio koji bi mu pripao da je živ
nasljeđuje predak koji mu je bio bračni drug.

\(4\) Ako nema jednog para tih predaka, dijelove koji bi im pripali da
su živi nasljeđuje drugi par iste loze.

\(5\) Ako nema pradjedova i prabaka jedne loze, dio ostavine koji bi im
pripao da su živi nasljeđuju pradjedovi i prabake druge loze.

##### 5. Ostali nasljedni redovi 

**Ostali predci**

Članak 19.

Iza pradjedova i prabaka ostavitelja nasljeđuju daljnji njegovi predci,
redom, po pravilima po kojima nasljeđuju njegovi pradjedovi i njegove
prabake.

**Ošasna ostavina**

Članak 20.

\(1\) Ostaviteljeve nekretnine i s njima izjednačena prava prelaze na
općinu, odnosno grad na čijem se području nalaze.

\(2\) Pokretnine i s njima izjednačena prava prelaze na općinu, odnosno
grad gdje je ostavitelj u trenutku smrti imao prebivalište na području
Republike Hrvatske.

\(3\) Ako ostavitelj u trenutku smrti nije imao prebivalište na području
Republike Hrvatske, a imao je boravište, pokretnine i s njima
izjednačena prava prelaze na općinu, odnosno grad gdje je ostavitelj u
trenutku smrti imao boravište na području Republike Hrvatske.

\(4\) Ako ostavitelj u trenutku smrti na području Republike Hrvatske
nije imao ni prebivalište niti boravište, pokretnine i s njima
izjednačena prava prelaze na općinu, odnosno grad gdje je ostavitelj u
trenutku smrti bio upisan u knjigu državljana Republike Hrvatske.

#### II. Posebne odredbe za neke nasljednike

##### 1. Potomci

Članak 21.

Djeca rođena izvan braka i njihovi potomci imaju ista nasljedna prava
kao i bračna djeca i njihovi potomci.

##### 2. Posvojčad u slučaju srodničkog posvojenja

Članak 22.

\(1\) Srodničkim posvojenjem međusobno stječu posvojitelj i njegovi
srodnici s jedne strane, te posvojče i njegovi potomci s druge strane,
pravo zakonskog nasljeđivanja.

\(2\) Srodničkim posvojenjem prestaje međusobno pravo zakonskog
nasljeđivanja između posvojčeta i njegovih krvnih srodnika.

\(3\) Ako dijete posvoji maćeha ili očuh, ne prestaje nasljedno pravo
između posvojčeta i roditelja koji je u braku s posvojiteljem, te krvnih
srodnika tog roditelja.

##### 3. Posvojčad u slučaju roditeljskog posvojenja

Članak 23.

\(1\) Roditeljskim posvojenjem stječu međusobno posvojitelj i posvojče
pravo zakonskog nasljeđivanja krvnih srodnika u ravnoj lozi, tako da
posvojče i posvojčetovi potomci imaju prema posvojitelju nasljedna prava
kao da su posvojiteljeva djeca, odnosno daljnji posvojiteljevi potomci,
a posvojitelj i njegovi predci imaju prema posvojčetu i njegovim
potomcima jednaka nasljedna prava kao da je posvojitelj posvojčetu
roditelj, a posvojiteljevi predci da su posvojčetovi predci.

\(2\) Posvojče iz roditeljskog posvojenja i njegovi potomci ne
nasljeđuju na temelju zakona posvojiteljeve pobočne srodnike, njegova
bračnog druga, a ni njegovu posvojčad koja su to na temelju roditeljskog
posvojenja, kao ni potomke takve posvojčadi.

\(3\) Roditeljskim posvojenjem prestaju međusobna prava nasljeđivanja
posvojčeta i njegovih krvnih srodnika. Iznimno od toga, roditeljskim se
posvojenjem ne dira u nasljedno pravo posvojčeta i njegovih potomaka
prema posvojčetovu roditelju koji je u braku s posvojiteljem, te krvnim
srodnicima tog roditelja.

Članak 24.

Posvojče i njegovi potomci ne mogu naslijediti posvojitelja ako je
posvojitelj podnio zahtjev za prestanak posvojenja, a nakon ­njegove
smrti, na zahtjev zainteresirane osobe nastavi se postupak pa se utvrdi
opravdanost zahtjeva.

##### 4. Bračni i izvanbračni drug

Članak 25.

\(1\) Pravo nasljeđivanja između bračnih drugova prestaje rastavom braka
i poništajem braka.

\(2\) Bračni drug nema pravo na nasljedstvo:

1\) ako je ostavitelj podnio tužbu za rastavu ili poništaj braka,
odnosno sporazumni zahtjev za rastavu braka, a nakon ostaviteljeve smrti
se utvrdi da su bili osnovani;

2\) ako njegov brak s ostaviteljem bude proglašen nepostojećim, ili bude
poništen poslije ostaviteljeve smrti iz uzroka za čije je postojanje
nadživjeli bračni drug znao ili morao znati u vrijeme sklapanja braka,

3\) ako je njegova zajednica života s ostaviteljem bila trajno prestala
njegovom krivnjom ili u sporazumu s ostaviteljem.

\(3\) Izvanbračni drug nema pravo na nasljedstvo ako je njegova
zajednica života s ostaviteljem bila trajno prestala.

### G l a v a d r u g a NASLJEĐIVANJE NA TEMELJU OPORUKE

#### I. Pretpostavke valjanosti oporuke

**Sposobnost oporučivanja**

Članak 26.

\(1\) Oporuku može napraviti svaka osoba sposobna za rasuđivanje koja je
navršila 16 godina života.

\(2\) Oporuka je ništava ako u vrijeme sastavljanja oporučitelj nije
imao 16 godina života ili nije bio sposoban za rasuđivanje. Ako se ne
dokaže suprotno, smatrat će se da je oporučitelj u trenutku sastavljanja
oporuke bio sposoban za rasuđivanje. Oporučitelj nije bio sposoban za
rasuđivanje ako u tom trenutku nije bio u stanju shvatiti značenje
svojeg očitovanja i njegove posljedice, ili nije bio u stanju vladati
svojom voljom toliko da postupa u skladu s tim znanjem.

\(3\) Gubitak sposobnosti za rasuđivanje koji bi nastupio pošto je
oporuka napravljena ne utječe na njezinu valjanost.

**Poništenje oporuke zbog mana oporučiteljeve volje**

Članak 27.

\(1\) Oporuka će se na zahtjev poništiti ako je oporučitelj bio natjeran
prijetnjom ili silom da je napravi ili se odlučio napraviti je zbog toga
što je bio prevaren ili što se nalazio u zabludi.

\(2\) Prijetnja, sila ili prijevara razlog su za poništenje oporuke i
kad potječu od treće osobe.

\(3\) Raspolaganja oporukom poništit će se na zahtjev i ako je
oporučitelj bio u zabludi o činjenicama koje su pobudile oporučitelja da
učini ta raspolaganja.

\(4\) Ako su samo neke oporučne odredbe napravljene pod prijetnjom ili
silom, zbog prijevare, ili u zabludi, to ne povlači za sobom nevaljanost
i ostalih odredaba ako one mogu opstati bez te odredbe.

Članak 28.

\(1\) Poništenje oporuke ili pojedinih njezinih odredaba zbog prijetnje
ili sile, prijevare ili zablude, može zahtijevati samo osoba koja za to
ima pravni interes, i to u roku od godinu dana od kada je doznala za
postojanje uzroka nevaljanosti, ali najkasnije za deset godina od
proglašenja oporuke.

\(2\) Rok od godinu dana ne može početi teći prije proglašenja oporuke.

\(3\) Prema osobi koja je prouzročila mane oporučiteljeve volje, ili je
za njih znala ili morala znati, poništenje oporuke može se zahtijevati u
roku od 20 godina od dana proglašenja oporuke.

**Oblik oporuke kao pretpostavka valjanosti**

Članak 29.

\(1\) Valjana je ona oporuka koja je napravljena u obliku utvrđenom
zakonom i uz pretpostavke predviđene zakonom.

\(2\) Svatko može u redovitim okolnostima oporučiti u bilo kojem od
zakonom predviđenih oblika.

\(3\) Zbog nedostatka u obliku poništenje oporuke može zahtijevati nakon
otvaranja nasljedstva samo osoba koja za to ima pravni interes, i to u
roku od godinu dana od kada je saznala za oporuku, a najdulje za 10
godina od proglašenja oporuke. Rok od godinu dana ne može početi teći
prije proglašenja oporuke.

#### II. Oblici oporuke

##### 1. Privatne oporuke

**Vlastoručna oporuka**

Članak 30.

\(1\) Oporuka je valjana ako ju je oporučitelj vlastoručno napisao i ako
ju je potpisao.

\(2\) Za valjanost vlastoručne oporuke nije nužno, ali je korisno, da su
u njoj naznačeni mjesto i datum kad je sastavljena.

**Pisana oporuka pred svjedocima**

Članak 31.

\(1\) Oporučitelj koji zna i može čitati i pisati može sastaviti oporuku
tako što će za ispravu, bez obzira tko ju je sastavio, izjaviti pred dva
istodobno nazočna svjedoka da je to njegova oporuka te je pred njima
potpisati.

\(2\) Svjedoci će se potpisati na samoj oporuci, a korisno je da se
naznači njihovo svojstvo svjedoka, kao i druge okolnosti koje bi mogle
koristiti njihovom lakšem pronalaženju.

##### 2. Javna oporuka

Članak 32.

\(1\) Svatko može valjano oporučiti u obliku javne oporuke, a osoba koja
ne može ili ne zna čitati ili se ne može potpisati može u redovitim
okolnostima oporučiti samo u obliku javne oporuke.

\(2\) Javnu oporuku na oporučiteljev zahtjev sastavljaju u Republici
Hrvatskoj sudac općinskog suda, sudski savjetnik u općinskom sudu ili
javni bilježnik, a u inozemstvu konzularni odnosno
diplomatsko-konzularni predstavnik Republike Hrvatske (ovlaštena osoba).

\(3\) Ovlaštena osoba oporuku sastavlja prema kazivanju oporučitelja.

\(4\) Sastavljenu oporuku ovlaštena osoba pročitat će oporučitelju,
objasniti mu pravne posljedice oporučnog raspolaganja i dati mu da pred
njom oporuku potpiše.

\(5\) O svim radnjama iz prethodnog stavka ovlaštena osoba će u samoj
ispravi o sastavljanju oporuke sačiniti zapisnik kojim će potvrditi da
su sve te radnje poduzete. Ovaj zapisnik potpisuju oporučitelj i
ovlaštena osoba.

\(6\) Ako oporučitelj nije u stanju potpisati oporuku odnosno zapisnik,
navest će razlog ovlaštenoj osobi koja će to zabilježiti na oporuci i
zapisniku. Oporučitelj može zatražiti od neke druge osobe da ga potpiše
na oporuci i zapisniku.

**Javna oporuka ako je oporučitelj nije u stanju pročitati**

Članak 33.

\(1\) U slučaju da oporučitelj nije u stanju pročitati oporuku koju mu
je sastavila ovlaštena osoba, ova će je pročitati oporučitelju u
nazočnosti dvaju svjedoka koji razumiju jezik na kojem je oporuka
sastavljena, nakon čega će oporučitelj u njihovoj nazočnosti potpisati
oporuku ili staviti na nju svoj rukoznak, pošto izjavi da je to njegova
oporuka.

\(2\) Svjedoci će se potpisati na samoj oporuci.

\(3\) O svim radnjama iz prethodnog stavka ovlaštena osoba će u samoj
ispravi o sastavljanju oporuke sačiniti zapisnik kojim će potvrditi da
su sve te radnje poduzete. Ovaj zapisnik potpisuju oporučitelj, svjedoci
i ovlaštena osoba.

**Predaja oporuke na čuvanje**

Članak 34.

\(1\) Oporučitelj može svoju oporuku sam čuvati, ili je povjeriti na
čuvanje kojoj drugoj fizičkoj ili pravnoj osobi.

\(2\) Ako oporučitelj želi povjeriti svoju oporuku na čuvanje sudu,
javnom bilježniku ili u inozemstvu konzularnom, odnosno
diplomatsko-konzularnom predstavniku Republike Hrvatske, taj ju je dužan
primiti na čuvanje bez obzira tko je oporuku sastavio, te postupiti
pritom po pravilima ovoga Zakona (članak 167.).

**Svjedoci pisane oporuke pred svjedocima i javne oporuke**

Članak 35.

\(1\) Pri sastavljanju pisane oporuke pred svjedocima (članak 31.) i
javne oporuke (članak 33.) svjedoci mogu biti punoljetne osobe kojima
nije oduzeta poslovna sposobnost i koje znaju i mogu čitati i pisati.

\(2\) Ne mogu biti svjedoci pri sastavljanju pisane oporuke pred
svjedocima ni javne oporuke, niti oporuku sastaviti po oporučiteljevu
kazivanju u svojstvu ovlaštene osobe: oporučiteljevi potomci, njegova
posvojčad i njihovi potomci, njegovi predci i posvojitelji, njegovi
srodnici u pobočnoj lozi do zaključno četvrtog stupnja, bračni drugovi
svih tih osoba ni oporučiteljev bračni drug.

**Raspolaganja u korist ovlaštene osobe, svjedoka i njihovih bližih
srodnika**

Članak 36.

Ništave su oporučne odredbe kojima se nešto ostavlja osobi koja je
oporuku sastavila, svjedocima pri njezinu sastavljanju, njihovim bračnim
drugovima, njihovim predcima, njihovim potomcima, njihovim srodnicima u
pobočnoj lozi do zaključno četvrtog stupnja srodstva i bračnim drugovima
svih tih osoba.

##### 3. Oporuka u izvanrednim okolnostima

**Usmena oporuka**

Članak 37.

\(1\) Oporučitelj može očitovati svoju posljednju volju usmeno pred dva
istodobno nazočna svjedoka samo u izvanrednim okolnostima zbog kojih
nije u stanju oporučiti ni u jednom drugom valjanom obliku.

\(2\) Usmena oporuka prestaje vrijediti kad protekne 30 dana od
prestanka izvanrednih okolnosti u kojima je napravljena.

**Svjedoci usmene oporuke**

Članak 38.

Svjedoci usmene oporuke mogu biti samo osobe koje mogu biti i svjedoci
javne oporuke, ali ne moraju znati ni moći čitati ni pisati.

**Dužnost svjedoka usmene oporuke**

Članak 39.

\(1\) Svjedoci pred kojima je oporučitelj usmeno očitovao svoju
posljednju volju dužni su bez odgode napisati sadržaj oporučiteljeva
očitovanja i što prije predati to sudu ili javnom bilježniku na čuvanje,
ili ga usmeno ponoviti pred sudom ili javnim bilježnikom iznoseći kada
je, gdje i u kojim je prilikama oporučitelj očitovao svoju posljednju
volju.

\(2\) Neispunjenje dužnosti svjedoka iz stavka 1. ovoga članka ne šteti
valjanosti usmene oporuke.

**Raspolaganja usmenom oporukom u korist svjedoka i njihovih bližih
srodnika**

Članak 40.

Ništave su odredbe usmene oporuke kojima se ostavlja nešto svjedocima
pri njezinu sastavljanju, njihovim bračnim drugovima, njihovim predcima,
njihovim potomcima, njihovim srodnicima u pobočnoj lozi do zaključno
četvrtog stupnja srodstva i bračnim drugovima svih tih osoba.

##### 4. Dokazivanje uništene, izgubljene, skrivene ili zametnute oporuke

Članak 41.

Oporuka uništena slučajem ili radnjom neke druge osobe, izgubljena,
skrivena, ili zametnuta, prije ili nakon oporučiteljeve smrti, ali bez
njegova znanja proizvest će učinke valjane oporuke ako zainteresirana
osoba dokaže da je oporuka postojala, da je uništena, izgubljena,
sakrivena ili zametnuta, da je bila sastavljena u obliku propisanom u
zakonu i ako dokaže sadržaj onoga dijela oporuke na koji se poziva.

#### III. Sadržaj oporuke

Članak 42.

\(1\) Ostavitelj je ovlašten za slučaj smrti oporukom raspolagati svime
čime je bio ovlašten raspolagati i za života, ako nije što posebno
propisano.

\(2\) Oporučitelj može oporukom proizvesti iste pravne učinke koje je
mogao i za života jednostranim očitovanjem svoje volje, ako nije što
drugo propisano.

\(3\) Oporučitelj može svojom oporukom izazvati samo nasljednopravne
učinke koji su predviđeni ovim Zakonom.

\(4\) Koliko je oporučitelj u slobodi raspolaganja ograničen u korist
članova svoje obitelji, određuju odredbe o nužnom nasljeđivanju ovoga
Zakona.

**Određivanje nasljednika**

Članak 43.

\(1\) Oporučitelj može oporukom odrediti jednoga ili više nasljednika.

\(2\) Nasljednik na temelju oporuke jest osoba koju je oporučitelj
odredio da ga naslijedi u cijelosti ili u razmjernom dijelu.

\(3\) Nasljednikom će se smatrati i osoba kojoj su oporukom ostavljeni
jedna ili više određenih stvari ili prava, ako se ustanovi da je
oporučiteljeva volja bila da mu ta osoba bude nasljednik.

**Određivanje zamjenika**

Članak 44.

\(1\) Oporučitelj može odrediti oporukom osobu kojoj će pripasti
nasljedstvo za slučaj da određeni nasljednik umre prije njega, ili da se
odrekne nasljedstva, ili da bude nedostojan da naslijedi. Isto vrijedi i
za zapise, naloge i ostala raspolaganja.

\(2\) Oporučitelj ne može odrediti nasljednika svome nasljedniku ni
zapisovniku.

**Ostavljanje zapisa**

Članak 45.

Oporučitelj može oporukom ostaviti jedan ili više zapisa (legata),
ovlašćujući njima neku osobu (zapisovnika, legatara) da od nasljednika
ili druge osobe u čiju je korist oporučno raspolagao zahtijeva neko
davanje, činjenje, trpljenje ili propuštanje njemu ili nekoj drugoj
osobi.

**Raspolaganje u dopuštene svrhe i osnivanje zaklade**

Članak 46.

\(1\) Oporučitelj može oporukom odrediti da se neka stvar ili pravo ili
dio ostavine ili cijela ostavina upotrijebi za postignuće neke dopuštene
svrhe.

\(2\) Ako je oporučitelj odredio osnivanje zaklade i namijenio sredstva
za postignuće njezine svrhe, zaklada će nastati kad se ispune
pretpostavke određene posebnim propisima o zakladama.

**Nalozi i uvjeti**

Članak 47.

\(1\) Oporučitelj može opteretiti nekom dužnosti osobu kojoj ostavlja
neku korist iz ostavine (nalog).

\(2\) On može u pojedinim oporučnim odredbama odrediti uvjete ili
rokove.

\(3\) Za nemoguće, nedopuštene i nemoralne uvjete, kao i nerazumljive
ili protuslovne, uzet će se da ne postoje.

Članak 48.

\(1\) Ako je oporučitelj nekome nešto oporukom namijenio uz opterećenje
nalogom, taj će se nalog smatrati raskidnim uvjetom, tako da osoba
opterećena nalogom gubi ono što joj je namijenjeno ako ne ispuni nalog.

\(2\) Za nedopuštene i nemoralne naloge uzet će se da ne postoje.

\(3\) Ako se nalog ne može točno ispuniti, treba mu se ispunjenjem
približiti koliko je moguće.

\(4\) Ako se nalog ne može uopće ispuniti, osoba opterećena nalogom
smije zadržati ono što joj je ostavljeno, osim ako iz ostaviteljeve
volje ne proizlazi suprotno ili ako svojom krivnjom ne može ispuniti
nalog.

\(5\) Ako je ostavitelj očitovao svoju volju o svrsi kojoj bi ostavina
ili nešto iz nje služilo, ali je nije naložio kao dužnost nasljedniku
ili osobi kojoj je to oporukom namijenio, oni nisu dužni to rabiti u tu
svrhu.

**Određenost nasljednika i drugih korisnika**

Članak 49.

Nasljednici, zapisovnici i druge osobe kojima su oporukom namijenjene
neke koristi dovoljno su određeni ako oporuka sadrži podatke na temelju
kojih se može utvrditi tko su oni.

**Tumačenje oporuke**

Članak 50.

\(1\) Odredbe oporuke valja tumačiti prema oporučiteljevoj pravoj
namjeri.

\(2\) U dvojbi o pravoj oporučiteljevoj namjeri treba se držati onoga
što je povoljnije za oporučnog, a ne zakonskog nasljednika.

\(3\) U dvojbi o pravoj oporučiteljevoj namjeri treba se držati onoga
što je povoljnije za osobu koja je oporukom nečim opterećena.

#### IV. Pravo na zapis

**Osoba opterećena zapisom**

Članak 51.

\(1\) Zapisovnik ima pravo zahtijevati ispunjenje zapisa od osobe koja
je oporukom obvezana izvršiti zapis.

\(2\) Ako je na ispunjenje zapisa obvezano više osoba, svaka odgovara
razmjerno dijelu ostavine koji dobiva, osim ako se iz oporuke može
zaključiti da je oporučitelj htio da one odgovaraju na drugi način.

\(3\) Ako je oporučitelj propustio odrediti tko je dužan ispuniti zapis,
obveza ispunjenja tereti sve oporučne i zakonske nasljednike,
uključujući i nužne, razmjerno njihovim nasljednim dijelovima.

**Isplata vjerovnika prije zapisovnika**

Članak 52.

Tražbine oporučiteljevih vjerovnika imaju prednost pred pravima
zapisovnika da zahtijevaju ispunjenje zapisa.

**Umanjenje zapisa i naloga**

Članak 53.

\(1\) Nitko nije dužan ispuniti zapis preko vrijednosti onoga što je
stekao zbog ostaviteljeve smrti.

\(2\) Nužni nasljednik nije dužan ispuniti zapise u mjeri u kojoj bi oni
umanjivali njegovo nužno nasljedno pravo.

\(3\) U mjeri u kojoj mu neki zapis ne bude ispunjen umanjuje se
odgovornost zapisovnika tog zapisa za zapise i naloge kojima je on
opterećen.

**Pravo zapisovnika kada dužnik zapisa ne naslijedi**

Članak 54.

\(1\) Zapisovnik ima pravo zahtijevati ispunjenje zapisa i kad je osoba
koja je po oporuci bila dužna ispuniti zapis umrla prije oporučitelja,
ili se odrekla nasljedstva, ili je nedostojna da naslijedi.

\(2\) Zapisovnik ima pravo zahtijevati ispunjenje zapisa od osoba iz
članka 51. stavka 3. ovoga Zakona, a u slučaju ošasnosti - od općine,
odnosno grada koji imaju položaj nasljednika.

**Kad pravo zapisovnika utrnjuje**

Članak 55.

\(1\) Zapis ne proizvodi pravne učinke ako zapisovnik umre prije
oporučitelja, ili se odrekne zapisa, ili je nedostojan.

\(2\) U tim slučajevima predmet zapisa ostaje osobi koja ga je bila
dužna ispuniti, ako iz same oporuke ne proizlazi neka druga
oporučiteljeva namjera.

Članak 56.

Zapis ne proizvodi pravne učinke i onda kad je oporučitelj otuđio ili
potrošio predmet zapisa ili je taj predmet inače prestao postojati za
života oporučiteljeva, ili je slučajno propao nakon njegove smrti.

**Odgovornost zapisovnika za oporučiteljeve dugove**

Članak 57.

Zapisovnik ne odgovara za oporučiteljeve dugove, ako oporučitelj nije
drukčije odredio.

**Zapis ostavljen vjerovniku**

Članak 58.

Kad je oporučitelj ostavio zapis svom vjerovniku, ovaj ima pravo osim
ispunjenja zapisa zahtijevati i ispunjenje svoje tražbine, ako iz
oporuke ne proizlazi da je oporučiteljeva namjera bila drukčija.

**Zastara**

Članak 59.

Pravo zahtijevati ispunjenje zapisa zastarijeva za tri godine od dana
kad je zapisovnik saznao za svoje pravo i bio ovlašten zahtijevati
ispunjenje zapisa, a najkasnije u roku od pet godina od dana kad je
mogao zahtijevati ispunjenje zapisa.

#### V. Izvršitelji oporuke

**Određivanje izvršitelja oporuke**

Članak 60.

\(1\) Oporučitelj može oporukom odrediti jednu ili više osoba za
izvršitelje oporuke.

\(2\) Izvršitelj oporuke može biti svaka poslovno sposobna osoba, a i
pravna osoba.

\(3\) Osoba određena za izvršitelja oporuke nije dužna primiti se te
dužnosti.

\(4\) Smatra se da je prihvatila dužnost izvršitelja ostaviteljeve
oporuke osoba koju je ostavitelj oporukom za to odredio, ako odmah po
proglašenju oporuke kojem je bila nazočna nije pred sudom izričito
izjavila da se te dužnosti ne prihvaća.

\(5\) Smatra se da nije prihvatila dužnost izvršitelja ostaviteljeve
oporuke osoba koju je ostavitelj oporukom za to odredio, a koja nije
bila nazočna proglašenju oporuke, ako nije sudu, pošto ju je obavijestio
da je određena za izvršitelja ostaviteljeve oporuke, u roku koji joj je
sud odredio, bez odgađanja izjavila da tu dužnost prihvaća.

**Dužnosti izvršitelja oporuke**

Članak 61.

\(1\) Ako oporučitelj nije što drugo odredio, dužnost je izvršitelja
oporuke naročito da u ime i za račun nasljednika vodi brigu i poduzima
što je potrebno za očuvanje ostavine, da njome upravlja, da u ime i za
račun nasljednika poduzima što je potrebno za isplatu dugova i zapisa,
vodeći u svakom pogledu brigu da oporuka bude izvršena onako kako je to
oporučitelj htio.

\(2\) Sud će izvršitelju oporuke na njegov zahtjev bez odgađanja izdati
potvrdu o njegovu svojstvu i ovlastima s uputom svakome da se
izvršiteljeva očitovanja uzimaju kao da su ostaviteljeva. Tko u dobroj
vjeri postupi prema očitovanju osobe koja se sudskom potvrdom iskazala
kao izvršitelj oporuke, ne odgovara za štetu koja bi iz toga proizašla
za nasljednike.

\(3\) Ako ima više izvršitelja oporuke, oni obavljaju zajedno povjerene
im dužnosti, osim ako je oporučitelj drukčije odredio.

\(4\) Ako se izvršitelji oporuke ne mogu suglasiti o obavljanju svoje
dužnosti, sud će, po službenoj dužnosti ili na zahtjev kojega od njih
ili nasljednika, odrediti radnje koje treba poduzeti i ovlastiti nekog
od izvršitelja oporuke da ih poduzme.

**Polaganje računa i nagrada izvršitelju**

Članak 62.

\(1\) Izvršitelj oporuke dužan je položiti sudu račun o svom radu, te
odgovara za štetu koju je skrivio.

\(2\) Izvršitelj oporuke ima pravo na naknadu troškova i na primjerenu
nagradu za svoj trud, što će mu se na temelju odluke suda isplatiti na
teret ostavine, ali ne umanjujući time vrijednost nužnog dijela.

**Opoziv izvršitelja oporuke**

Članak 63.

\(1\) Sud može, na prijedlog stranke ili po službenoj dužnosti, opozvati
izvršitelja oporuke, ako njegov rad nije u skladu s oporučiteljevom
voljom ili sa zakonom.

\(2\) U rješenju o opozivu sud će obvezati izvršitelja oporuke da u roku
od 24 sata preda potvrdu o svom svojstvu i ovlastima. Protiv rješenja o
opozivu izvršitelja oporuke nije dopuštena žalba.

\(3\) Opozvani izvršitelj oporuke dužan je bez odgode vratiti sudu
potvrdu o svom svojstvu i ovlastima, u protivnom odgovara za svu štetu
koja bi odatle proizašla.

\(4\) Opozvani izvršitelj oporuke odgovara za svu štetu koja bi
proizašla iz radnje koju bi on nakon opoziva izvršavao kao izvršitelj
oporuke.

#### VI. Opoziv oporuke

**Opoziv oporuke**

Članak 64.

\(1\) Oporučitelj može uvijek opozvati oporuku, u cjelini ili
djelomično, očitovanjem danim u bilo kojem obliku u kojem se po zakonu
može napraviti oporuka.

\(2\) Oporučitelj može opozvati pisanu oporuku i uništenjem isprave.

\(3\) U ostalome se glede valjanosti opoziva oporuke primjenjuju na
odgovarajući način pravila o valjanosti oporuke.

**Odnos ranije i kasnije oporuke**

Članak 65.

\(1\) Ako se kasnijom oporukom izričito ne opozove ranija oporuka,
odredbe ranije oporuke ostaju na snazi ako i ukoliko nisu u suprotnosti
s odredbama kasnije.

\(2\) Ako je oporučitelj opozvao kasniju oporuku, ranija oporuka ponovno
dobiva snagu, osim ako se dokaže da oporučitelj to nije htio. Isto
vrijedi i u slučaju da je opozvao opoziv oporuke.

**Raspolaganje namijenjenom stvari**

Članak 66.

Svako kasnije oporučiteljevo voljno raspolaganje stvarju ili pravom koje
je bio nekome oporukom namijenio smatra se opozivom namjene te stvari,
odnosno prava.

**Prestanak braka**

Članak 67.

Oporučna raspolaganja u korist ostaviteljeva bračnog druga smatrat će se
opozvanima ako je brak prestao temeljem pravomoćne presude nakon što je
oporuka sastavljena, osim ako je ostavitelj drukčije odredio svojom
oporukom.

#### VII. Hrvatski upisnik oporuka

Članak 68.

\(1\) Činjenica da je sastavljena, pohranjena, te proglašena neka
oporuka evidentira se u Hrvatskom upisniku oporuka.

\(2\) Upisnik oporuka iz stavka 1. ovoga članka vodi Hrvatska
javnobilježnička komora po pravilima koja će pravilnikom propisati
ministar nadležan za poslove pravosuđa.

\(3\) U Hrvatski upisnik oporuka na zahtjev oporučitelja podatke iz
stavka 1. ovoga članka dostavljaju:

1\. nadležni sudovi,

2\. javni bilježnici,

3\. odvjetnici,

4\. osobe koje su napravile oporuku.

\(4\) Hrvatski upisnik oporuka javni je upisnik iz kojega se podaci ne
mogu prije oporučiteljeve smrti nikome staviti na raspolaganje, osim
oporučitelju ili osobi koju je on za to posebno ovlastio.

\(5\) Činjenica da oporuka nije evidentirana u Hrvatskom upisniku
oporuka, niti bilo gdje posebno pohranjena, ne šteti njezinoj
valjanosti.

#### VIII. Nužni nasljednici

##### 1. Nužni nasljednici i njihovo pravo

**Nužni nasljednici**

Članak 69.

\(1\) Nužni nasljednici su ostaviteljevi potomci, njegova posvojčad i
njihovi potomci te njegov bračni drug.

\(2\) Ostaviteljevi roditelji, posvojitelji i ostali predci nužni su
nasljednici samo ako su trajno nesposobni za rad i nemaju nužnih
sredstava za život.

\(3\) Osobe iz stavka 1. i 2. ovoga članka nužni su nasljednici kad su
po zakonskom redu nasljeđivanja pozvane na nasljedstvo .

**Pravo nužnog nasljednika**

Članak 70.

\(1\) Pravo na nužni dio jest nasljedno pravo, a dio koji pripada
pojedinom nužnom nasljedniku naziva se nužni dio.

\(2\) Raspolaganja za slučaj smrti koja su suprotna nečijem pravu na
nužni dio pobojna su.

\(3\) Nužni dio potomaka, posvojčadi i njihovih potomaka te bračnog
druga iznosi jednu polovicu, a nužni dio ostalih nužnih nasljednika
jednu trećinu od onoga dijela koji bi svakom pojedinom od njih pripao po
zakonskom redu nasljeđivanja.

\(4\) Oporučitelj može oporukom odrediti i da nužni nasljednik primi
svoj dio u određenim stvarima, pravima ili u novcu.

\(5\) Nužni nasljednik na svaki način ima pravo na ime svoga nužnog
dijela dobiti onoliku vrijednost koliko na njega otpada kad se
obračunska vrijednost ostavine podijeli s veličinom njegova nužnoga
nasljednog prava (vrijednost nužnog dijela).

##### 2. Izračunavanje vrijednosti nužnog dijela, umanjenje raspolaganja za slučaj smrti i vraćanje darova

**a) Izračunavanje vrijednosti nužnog dijela**

**Utvrđivanje vrijednosti ostavine**

Članak 71.

\(1\) Vrijednost ostavine na temelju koje se izračunava vrijednost
nužnog dijela utvrđuje se na sljedeći način:

> 1\. Najprije treba popisati i procijeniti sva dobra koja je ostavitelj
> imao u času smrti, računajući tu i sve ono čime je raspolagao
> oporukom, kao i sve njegove tražbine, pa i one koje ima prema nekom
> nasljedniku, osim tražbina koje su očito nenaplative.
>
> 2\. Od utvrđene vrijednosti dobara koja je ostavitelj imao u času
> smrti odbija se iznos ostaviteljevih dugova, iznos troškova popisa i
> procjene ostavine i troškova pokopa ostavitelja.
>
> 3\. Tako dobivenom ostatku pribraja se vrijednost svih darova koje je
> ostavitelj učinio na bilo koji način nekom zakonskom nasljedniku bez
> obzira nasljeđuje li ostavitelja, pa i darova učinjenih nasljednicima
> koji se odriču nasljedstva, kao i onih darova za koje je ostavitelj
> naredio da se ne uračunaju nasljedniku u njegov nasljedni dio.
>
> 4\. Tome se pribraja i vrijednost darova koje je ostavitelj u zadnjoj
> godini svoga života učinio drugim osobama koje nisu zakonski
> nasljednici, osim manjih uobičajenih darova.

\(2\) Neće se uzimati u ovaj račun te se neće pribrajati vrijednost
darova učinjenih za postignuće općekorisnih svrha, kao ni darova koji se
na temelju samoga zakona ne uračunavaju nasljedniku u njegov nasljedni
dio.

**Što se smatra darom**

Članak 72.

Darom u smislu ovoga Zakona smatra se i odricanje od prava, oprost duga,
ono što je ostavitelj za vrijeme svoga života dao nasljedniku na ime
nasljednoga dijela, ili radi osnivanja ili proširenja kućanstva, ili
radi obavljanja zanimanja, kao i svako drugo raspolaganje bez naknade.

**Određivanje vrijednosti dara**

Članak 73.

Pri procjenjivanju dara uzima se vrijednost darovane stvari u času
ostaviteljeve smrti, a prema njezinu stanju u vrijeme darovanja.

**Kad se dar sastoji u osiguranju**

Članak 74.

Kad se dar sastoji u osiguranju u korist obdarenika, kao vrijednost dara
uzet će se zbroj obroka premija koje je uplatio ostavitelj ako je taj
zbroj manji od osigurnine, a ako je zbroj obroka premija veći od
osigurnine, kao vrijednost dara uzet će se iznos osigurnine.

**b) Imovina koja se izdvaja iz ostavine**

**Izdvajanje u korist potomaka koji su privređivali s ostaviteljem**

Članak 75.

\(1\) Neovisno o svome nasljednom pravu ostaviteljev potomak koji je s
ostaviteljem živio u zajednici te je svojim radom ili davanjima pridonio
da se njegova imovina poveća, časom njegove smrti stječe pravo na
onoliki dio ostavine koji odgovara vrijednosti za koju se njegovim
doprinosom imovina povećala dok su živjeli u zajednici.

\(2\) Tako izdvojeni dio ne spada u ostavinu te se ne uzima u račun pri
izračunavanju nužnog dijela, niti se uračunava nasljedniku u njegov
nasljedni dio.

\(3\) Pravo iz stavka 1. ovoga članka ostvaruje se samo na zahtjev
ovlaštenika. Pravo na podnošenje zahtjeva prestaje pet godina od dana
otvaranja nasljedstva.

**Izdvajanje kućanskih predmeta**

Članak 76.

\(1\) Nadživjelom bračnom drugu i ostaviteljevim potomcima koji su
živjeli s ostaviteljem u istom kućanstvu u času smrti, pripadaju
kućanski predmeti koji služe za zadovoljavanje njihovih svakodnevnih
potreba, kao što su pokućstvo, kućanski aparati, posteljina i slično,
ali ne ako su ti predmeti znatnije vrijednosti.

\(2\) Tako izdvojeni predmeti ne uzimaju se u račun pri izračunavanju
nužnog dijela niti se uračunavaju nasljedniku u njegov nasljedni dio.

\(3\) Osobe iz stavka 1. ovoga članka stječu izdvojene predmete u
suvlasništvo, na jednake dijelove.

**c) Umanjenje raspolaganja oporukom i vraćanje darova zbog povrede
nužnog dijela**

**Povreda vrijednosti nužnog dijela**

Članak 77.

\(1\) Nužni je dio povrijeđen kad je ukupna vrijednost raspolaganja
oporukom i/ili vrijednost darova tolika da zbog nje nužni nasljednik ne
bi dobio punu vrijednost svoga nužnoga dijela (članak 70. stavak 5.).

\(2\) Pri utvrđivanju ukupne vrijednosti oporučnih raspolaganja i darova
uzimaju se u račun i oni darovi i raspolaganja oporukom za koja je
ostavitelj naredio da se ne uračunaju nužnom nasljedniku u njegov
nasljedni dio.

**Red umanjenja i vraćanja**

Članak 78.

Kad je povrijeđen nužni dio, raspolaganja oporukom umanjit će se, a
darovi će se vratiti koliko je potrebno da bi se dopunio nužni dio. Prvo
se umanjuju raspolaganja oporukom, pa ako nužni dio time ne bi bio
podmiren, vraćaju se darovi.

**Razmjerno umanjenje raspolaganja oporukom - Privilegirani zapis
(legat)**

Članak 79.

\(1\) Raspolaganja oporukom umanjuju se u istom omjeru, bez obzira na
njihovu narav i na njihov opseg, i bez obzira nalaze li se u jednoj ili
više oporuka, ako iz oporuke ne proizlazi nešto drugo.

\(2\) Ako je oporučitelj ostavio više zapisa i naredio da se neki zapis
ispuni prije ostalih, taj će se zapis umanjiti samo ako vrijednost
ostalih zapisa ne dostiže da se namiri nužni dio.

**Razmjerno umanjenje zapisa naloženih oporučnom nasljedniku ili
zapisovniku (legataru)**

Članak 80.

\(1\) Oporučni nasljednik čiji bi nasljedni dio morao biti umanjen da bi
se dopunio nužni dio može zahtijevati razmjerno umanjenje zapisa koje on
treba ispuniti, ako iz oporuke ne proizlazi što drugo.

\(2\) Odredba iz stavka 1. ovoga članka primjenjuje se na odgovarajući
način i za zapisovnika kojemu je oporučitelj naložio da iz svoga zapisa
nešto ispuni.

**Red vraćanja darova**

Članak 81.

\(1\) Darovi se vraćaju počevši od posljednjeg dara i obratno redu kojim
su darovi učinjeni.

\(2\) Darovi učinjeni istodobno vraćaju se razmjerno.

**Položaj obdarenika koji vraća dar**

Članak 82.

Glede dara koji je dužan vratiti obdarenik ima položaj poštenog
posjednika do dana kad je saznao za zahtjev za povrat dara.

**Pravo zahtijevati umanjenje raspolaganja oporukom i povrat dara**

Članak 83.

\(1\) Umanjenje raspolaganja oporukom i povrat dara kojim je povrijeđen
nužni dio mogu zahtijevati samo nužni nasljednici.

\(2\) Pravo iz stavka 1. ovoga članka nasljedivo je samo ako je nužni
nasljednik prije svoje smrti već stavio zahtjev za nužni dio.

**Zastara zahtjeva**

Članak 84.

Umanjenje raspolaganja oporukom može se zahtijevati u roku od tri godine
od proglašenja oporuke, a povrat dara - u roku od tri godine od
ostaviteljeve smrti, odnosno od dana pravomoćnosti rješenja o
proglašenju ostavitelja umrlim, odnosno o utvrđenju njegove smrti.

##### 3. Isključenje nužnih nasljednika iz nasljedstva i lišenje nužnog dijela u korist potomaka

**a) Isključenje nužnih nasljednika**

**Razlozi isključenja**

Članak 85.

\(1\) Oporučitelj može isključiti iz nasljedstva nasljednika koji ima
pravo na nužni dio:

> 1\) ako se on povredom neke zakonske ili moralne obveze koja proizlazi
> iz njegova obiteljskog odnosa s ostaviteljem teže ogriješio prema
> ostavitelju,

2\) ako je namjerno počinio neko teže kazneno djelo prema njemu ili
njegovu bračnom drugu, djetetu ili roditelju,

3\) ako je počinio kazneno djelo protiv Republike Hrvatske ili
vrijednosti zaštićenih međunarodnim pravom,

4\) ako se odao neradu ili nepoštenu životu.

\(2\) Isključenje iz nasljedstva može biti potpuno ili djelomično.

**Pretpostavke valjanosti isključenja**

Članak 86.

\(1\) Oporučitelj koji želi isključiti nekog nasljednika mora to
očitovati u oporuci na izričit način i navesti razlog za isključenje.

\(2\) Razlog za isključenje mora postojati u vrijeme oporučivanja.

\(3\) U slučaju spora o opravdanosti isključenja teret dokaza da je
isključenje opravdano leži na onome koji se na isključenje poziva.

**Posljedice isključenja**

Članak 87.

Isključenjem nasljednik gubi nasljedno pravo u mjeri u kojoj je
isključen, a prava ostalih osoba koje mogu naslijediti ostavitelja
određuju se kao da je isključeni umro prije ostavitelja.

**b) Lišenje nužnog dijela u korist potomaka**

Članak 88.

\(1\) Ako je potomak koji ima pravo na nužni dio prezadužen ili je
rasipnik, oporučitelj ga može u oporuci na izričit način lišiti u
cjelini ili djelomično njegova nužnog dijela u korist njegovih potomaka.

\(2\) Ovo lišenje ostaje valjano samo ako u času otvaranja nasljedstva
lišeni ima maloljetno dijete ili maloljetnog unuka od prije umrlog
djeteta, ili ima punoljetno dijete ili punoljetnog unuka od prije umrlog
djeteta koji su nesposobni za rad i nemaju nužnih sredstava za život.

\(3\) Lišeni nasljednik nasljeđuje ostavitelja u dijelu koji nije
obuhvaćen lišenjem.

\(4\) Lišeni nasljednik nasljeđuje ostavitelja i kad pretpostavke za
lišenje više ne postoje u času ostaviteljeve smrti.

#### IX. Uračunavanje darova i zapisa

**Uračunavanje darova zakonskom nasljedniku**

Članak 89.

\(1\) Svakom se zakonskom nasljedniku prigodom diobe na zahtjev
uračunava u nasljedni dio vrijednost svega što je dobio na dar od
ostavitelja na bilo koji način.

\(2\) Vrijednost plodova i drugih koristi koje je nasljednik imao od
darovane stvari sve do smrti ostaviteljeve ne uračunava se.

\(3\) Vrijednost dara ne uračunava se ako je ostavitelj izjavio u
vrijeme darovanja ili kasnije, ili u oporuci, da se dar ne uračuna u
nasljedni dio, ili se iz okolnosti može zaključiti da je to bila volja
ostaviteljeva.

\(4\) Pri uračunavanju vrijede odredbe o nužnom dijelu, s time da se
nužnom nasljedniku uvijek u vrijednost njegova nužnog dijela uračunavaju
darovi koje je dobio.

**Uračunavanje zapisa zakonskom nasljedniku**

Članak 90.

\(1\) Vrijednost zapisa ostavljenog zakonskom nasljedniku uračunava se u
njegov nasljedni dio, osim ako iz oporuke proizlazi da je oporučitelj
htio da nasljednik dobije zapis uz svoj dio.

\(2\) Pri uračunavanju vrijede odredbe o nužnom dijelu, s time da se
nužnom nasljedniku uvijek u vrijednost njegova nužnog dijela uračunavaju
zapisi koji su mu namijenjeni.

**Način uračunavanja darova i zapisa**

Članak 91.

\(1\) Uračunavanje se provodi na taj način da ostali nasljednici
dobivaju iz ostavine odgovarajuću vrijednost, pa se tek nakon toga
ostatak ostavine dijeli među svim nasljednicima.

\(2\) Ako stvari i prava koja je ostavitelj imao u svojoj imovini u času
smrti nisu dovoljna da bi ostali nasljednici dobili odgovarajuću
vrijednost, nasljednik kojem se uračunava nije dužan vratiti im nešto od
onoga što je on dobio.

\(3\) Pri uračunavanju vrijede odredbe o nužnom dijelu.

**Pravo nasljednika kojem se dar ili zapis ne uračunava**

Članak 92.

\(1\) Kad prema ostaviteljevoj volji dar ili zapis ne treba uračunati
nasljedniku u njegov nasljedni dio, takav nasljednik zadržava dar,
odnosno zapis i sudjeluje s ostalim nasljednicima u diobi ostavine, kao
da dara ili zapisa nije ni bilo.

\(2\) Kad ima nužnih nasljednika, a prema ostaviteljevoj volji dar ili
zapis ne treba uračunati nekom nasljedniku u njegov nasljedni dio, taj
nasljednik ima pravo zadržati dar, odnosno zapis u mjeri u kojoj to ne
sprječava da nužni nasljednik dobije punu vrijednost nužnog dijela.

**Pravo nasljednika koji se odrekao nasljedstva**

Članak 93.

\(1\) Nasljednik koji se odrekao nasljedstva ima pravo zadržati dar u
mjeri u kojoj to ne sprječava da nužni nasljednik dobije punu vrijednost
nužnog dijela.

\(2\) On ima pravo zahtijevati ispunjenje zapisa samo u mjeri u kojoj to
ne sprječava da nužni nasljednik dobije punu vrijednost nužnog dijela.

**Pravo vratiti dar**

Članak 94.

\(1\) Nasljednik ima pravo darovanu mu stvar vratiti ostavini.

\(2\) Vrati li nasljednik dar, neće mu se njegova vrijednost uračunati u
nasljedni dio, a glede troškova koje je imao za dar i glede oštećenja
koja je darovana stvar pretrpjela on će imati položaj poštenog
posjednika, ako se ne dokaže njegovo nepoštenje.

**Određivanje vrijednosti darova pri uračunavanju**

Članak 95.

Pri uračunavanju vrijednosti darova nasljedniku u nasljedni dio uzima se
vrijednost dara u času otvaranja nasljedstva, a prema njezinu stanju u
vrijeme darovanja.

**Kad se dar sastoji u osiguranju**

Članak 96.

Kad se dar sastoji u osiguranju u korist obdarenika, kao vrijednost dara
uzet će se zbroj premija koje je uplatio ostavitelj ako je taj zbroj
manji od osigurnine, a ako je zbroj premija veći od osigurnine, kao
vrijednost dara uzet će se iznos osigurnine.

**Troškovi uzdržavanja nasljednika**

Članak 97.

\(1\) Ono što je potrošeno na uzdržavanje nasljednika i na njegovo
školovanje neće se uračunati u njegov nasljedni dio u granicama
ostaviteljeve obveze da nasljednika uzdržava, odnosno školuje.

\(2\) Hoće li se izdatci koje je ostavitelj učinio za daljnje
uzdržavanje i školovanje nasljednika uračunati u njegov nasljedni dio i
u kojoj mjeri, odlučit će se prema okolnostima, uzimajući u obzir
naročito vrijednost ostavine i troškova školovanja i osposobljavanja za
samostalan život ostalih nasljednika.

**Uobičajeni manji darovi**

Članak 98.

Vrijednost uobičajenih manjih darova ne uračunava se u nasljedni dio.

**Darovi učinjeni osobi umjesto koje nasljednik nasljeđuje**

Članak 99.

Vrijednost darova učinjenih osobi umjesto koje nasljednik nasljeđuje
uračunava se u nasljedni dio.

**Uračunavanje nasljednikova duga ostavitelju**

Članak 100.

Jednako kao dar nasljedniku uračunava se u njegov dio ono što je dugovao
ostavitelju s učinkom kao da je dug ispunio.

**Tko može zahtijevati uračunavanje**

Članak 101.

Pravo zahtijevati da se u nasljedni dio jednog nasljednika uračuna
vrijednost darova i zapisa imaju njegovi sunasljednici, odnosno
nasljednici sunasljednika.

### G l a v a t r e ć a NASLJEDNOPRAVNI UGOVORI

#### I. Ugovor o nasljeđivanju i o budućem nasljedstvu ili zapisu

**Ništavost ugovora o nasljeđivanju**

Članak 102.

Ništav je ugovor kojim netko svojem suugovorniku ili trećoj osobi
ostavlja svoju ostavinu ili njezin dio.

**Ništavost ugovora o budućem nasljedstvu ili zapisu**

Članak 103.

\(1\) Ništav je ugovor kojim netko otuđuje nasljedstvo kojemu se nada,
kao i svaki ugovor o nasljedstvu treće osobe koja je još živa.

\(2\) Ništav je ugovor o zapisu ili kojoj drugoj koristi kojima se jedan
ugovornik nada iz nasljedstva koje još nije otvoreno.

**Ništavost ugovora o sadržaju oporuke**

Članak 104.

Ništav je ugovor kojim se netko obvezuje unijeti neku odredbu u svoju
oporuku ili je ne unijeti, opozvati neku odredbu iz svoje oporuke ili je
ne opozvati.

#### II. Ustup i raspodjela imovine za života

Članak 105.

Predak može poslom među živima ustupiti i razdijeliti svoju imovinu
svojoj djeci i ostalim potomcima.

**Pretpostavke valjanosti ustupa i raspodjele**

Članak 106.

\(1\) Ustup i raspodjela imovine valjani su samo ako su se s time
suglasili sva djeca i ostali potomci ustupiteljevi koji su po zakonu
pozvani naslijediti ga.

\(2\) Ugovor o ustupu i raspodjeli imovine valjan je samo ako je
sastavljen u pisanom obliku i:

\- ovjeren od suca nadležnog suda, ili

\- sastavljen u obliku javnobilježničkog akta, ili

\- potvrđen (solemniziran) po javnom bilježniku.

\(3\) Ovlaštene osobe iz stavka 2. ovoga članka dužne su pročitati
ugovor i upozoriti ugovornike na posljedice ugovora.

\(4\) Potomak koji nije dao suglasnost može je dati naknadno, u obliku
iz stavka 2. ovoga članka.

\(5\) Ustup i raspodjela ostaju valjani ako je potomak koji se nije
suglasio umro prije ostavitelja, a nije ostavio svojih potomaka, ili se
odrekao nasljedstva, ili je isključen iz nasljedstva, ili je nedostojan.

**Predmet ustupa i raspodjele**

Članak 107.

\(1\) Ustupom i raspodjelom može biti obuhvaćena samo ustupiteljeva
imovina koja postoji u vrijeme sklapanja ugovora, bilo cjelokupna ili
samo jedan njezin dio, odnosno pojedine ustupiteljeve stvari ili prava.

\(2\) Ništava je odredba kojom bi bilo predviđeno kako će se
raspodijeliti stvari ili prava koja se budu zatekla u ustupiteljevoj
ostavini.

**Ustupljena imovina ne ulazi u ostavinu**

Članak 108.

\(1\) Kad predak koji je za života ustupio i raspodijelio svoju imovinu
(ustupitelj) umre, njegovu ostavinu činit će samo ono što nije bilo
obuhvaćeno valjanim ustupom i raspodjelom, kao i ono što je naknadno
stekao.

\(2\) Ono što su njegovi potomci već dobili ustupom i raspodjelom ne
ulazi u ostavinu, te se ne uzima ni u kakav račun prigodom utvrđivanja
vrijednosti ostavine.

**Kad se ustupljeni dijelovi smatraju darom**

Članak 109.

Ako se ustupitelju nakon ustupa i raspodjele rodi dijete ili se pojavi
nasljednik koji je bio proglašen nestalim ili umrlim, kao i inače kad se
s ustupom i raspodjelom nije suglasio netko od ustupiteljevih potomaka
koji su po zakonu pozvani naslijediti ga, onda se ono što je ustupljeno
ostalima smatra darom i s time će se nakon smrti pretka postupati kao s
darovima učinjenim nasljednicima.

**Zadržavanje raznih prava prigodom ustupa i raspodjele**

Članak 110.

\(1\) Prigodom ustupa i raspodjele ustupitelj može za sebe i/ili za
svoga bračnog druga, ili za koju drugu osobu, odrediti osnivanje neke
osobne služnosti ili stvarnog tereta na svim ili nekim predmetima
ustupanja, ili ugovoriti doživotnu rentu u naravi ili u novcu, ili
doživotno uzdržavanje, ili kakvu drugu naknadu.

\(2\) Ako su prava iz stavka 1. ovoga članka osnovana za ustupitelja i
njegova bračnog druga zajedno, u slučaju smrti jednoga pripadaju u
cjelini drugome do njegove smrti, ako nije što drugo ugovoreno ili ne
proizlazi iz okolnosti slučaja.

**Prava ustupiteljeva bračnog druga**

Članak 111.

\(1\) Ustupitelj može ustupom i raspodjelom obuhvatiti svoga bračnog
druga i tada je potrebno da se on suglasi s tim.

\(2\) Ne bude li bračni drug obuhvaćen, njegovo pravo na nužni dio
ostaje neokrnjeno.

\(3\) Ne bude li bračni drug obuhvaćen, ustup i raspodjela nisu zbog
toga nevaljani, nego se prigodom utvrđivanja vrijednosti ostavine radi
određivanja vrijednosti nužnog dijela nadživjelog bračnog druga smatra
darom ono što je ostavitelj ustupio i raspodijelio svojim potomcima.

**Dugovi ustupiteljevi i pobijanje ustupa**

Članak 112.

\(1\) Potomci između kojih je ustupitelj razdijelio svoju imovinu ne
odgovaraju za njegove dugove, ako nije što drugo određeno prilikom
ustupa i raspodjele.

\(2\) Ustupiteljevi vjerovnici mogu pobijati ustup i raspodjelu pod
pretpostavkama predviđenim za pobijanje dužnikovih besplatnih pravnih
radnji poduzetih na štetu vjerovnika.

**Odgovornost za nedostatke**

Članak 113.

Odgovornost za materijalne i pravne nedostatke kakva nastaje između
sunasljednika nakon razvrgnuća njihove zajednice nastaje i između
potomaka nakon ustupa i raspodjele imovine koje im je izvršio njihov
predak.

**Opoziv**

Članak 114.

\(1\) Ustupitelj ima pravo opozvati ugovor o ustupu i raspodjeli glede
određenog potomka ili bračnog druga i zahtijevati da mu taj vrati ono
što je primio ustupom i raspodjelom, pod pretpostavkama pod kojima bi
mogao opozvati i učinjeno mu darovanje.

\(2\) Isto pravo ima ustupitelj ako potomak ili bračni drug ne daje
njemu ili kome drugome uzdržavanje određeno poslom ustupa i raspodjele,
ili ako ne isplati ustupiteljeve dugove čija mu je isplata naložena
istim poslom.

\(3\) U drugim slučajevima neispunjenja obveza preuzetih ugovorom o
ustupu i raspodjeli sud će, vodeći računa o važnosti toga za ustupitelja
i o ostalim okolnostima slučaja, odlučiti ima li ustupitelj pravo
zahtijevati povrat danoga ili samo zahtijevati ispunjenje.

**Prava nakon opoziva**

Članak 115.

\(1\) Potomak ili bračni drug koji je morao vratiti ustupitelju ono što
je primio prilikom ustupa i raspodjele moći će zahtijevati svoj nužni
dio nakon ustupiteljeve smrti, ako nije isključen iz nasljedstva, niti
je nedostojan da naslijedi ustupitelja, niti se odrekao nasljedstva.

\(2\) Pri izračunavanju vrijednosti njegova nužnog dijela dijelovi
imovine koje je ostavitelj za života ustupio i raspodijelio svojim
ostalim potomcima ili bračnom drugu smatrat će se darom.

#### III. Ugovor o doživotnom uzdržavanju

Odredbe članaka 116. -- 121. prestale su važiti stupanjem na snagu
Zakona o obveznim odnosima NN 35/05.

### D I O T R E Ć I PRAVNI POLOŽAJ NASLJEDNIKA

#### I. Otvaranje nasljedstva

**Smrt i proglašenje osobe umrlom**

Članak 122.

Smrću osobe otvara se njezino nasljedstvo, a isti učinak ima i
proglašenje osobe umrlom.

**Kad se otvara nasljedstvo osobe proglašene umrlom i početak tijeka
rokova**

Članak 123.

\(1\) Kao dan otvaranja nasljedstva osobe koja je proglašena umrlom
smatra se dan kad je rješenje o proglašenju osobe umrlom postalo
pravomoćno, ako u samom rješenju nije kao dan smrti određen neki drugi
dan.

\(2\) Rokovi koji po ovom Zakonu počinju teći od dana otvaranja
nasljedstva počinju teći u slučaju proglašenja osobe umrlom tek od dana
kad je rješenje o tome postalo pravomoćno.

**Sposobnost za nasljeđivanje**

Članak 124.

\(1\) Nasljednik može biti samo osoba koja je živa u času otvaranja
nasljedstva.

\(2\) Za dijete već začeto u času otvaranja nasljedstva uzet će se da je
rođeno ako se rodi živo.

\(3\) I pravne su osobe sposobne nasljeđivati na temelju oporuke, kao i
stjecati prava na zapise te biti korisnik oporučnih raspolaganja, ako
posebnim zakonom nije što drugo određeno.

\(4\) Ako su dvije ili više osoba izgubile život u istom događaju,
smatrat će se da ni jedna od njih nije bila živa u trenutku otvaranja
nasljedstva druge, ako se ne dokaže suprotno.

**Nedostojnost za nasljeđivanje**

Članak 125.

Nedostojan je naslijediti, kako na temelju zakona tako i na temelju
oporuke, kao i dobiti bilo što na temelju oporuke:

1\. onaj koji je namjerno usmrtio ostavitelja, ili je to pokušao;

2\. onaj koji je silom ili prijetnjom natjerao, ili prijevarom naveo
ostavitelja da napravi ili opozove oporuku ili neku oporučnu odredbu,
ili ga je spriječio da to učini;

3\. onaj koji je uništio ili sakrio ostaviteljevu oporuku s namjerom da
spriječi ostvarenje ostaviteljeve posljednje volje, kao i onaj koji je
krivotvorio ostaviteljevu oporuku;

4\. onaj koji se teže ogriješio o obvezu uzdržavanja prema ostavitelju
prema kojemu je imao zakonsku obvezu uzdržavanja, onaj koji nije htio
pružiti ostavitelju nužnu pomoć, koju mu je mogao pružiti bez opasnosti
za vlastiti život, ili ga je ostavio bez pomoći u prilikama koje su
opasne za život ili zdravlje.

Članak 126.

\(1\) Nedostojnost ne smeta potomcima nedostojnoga i oni nasljeđuju kao
da je on umro prije ostavitelja.

\(2\) Nedostojnost prestaje ostaviteljevim oprostom danim u obliku
propisanom za valjanost oporuke.

\(3\) Na nedostojnost se pazi po službenoj dužnosti, osim u slučaju
ogrješenja o obvezu uzdržavanja, nepružanja nužne pomoći i napuštanja
ostavitelja bez pomoći u prilikama koje su opasne za život ili zdravlje.

**Nepoznati nasljednici**

Članak 127.

\(1\) Ako nije poznato tko su nasljednici, sud će oglasom objavljenim u
»Narodnim novinama«, a i na drugi prikladan način pozvati osobe koje
polažu pravo na nasljedstvo da se prijave sudu.

\(2\) Ako se u roku od šest mjeseci od objave oglasa u »Narodnim
novinama« ne javi nijedan nasljednik, utvrdit će se da je ostavina
prešla u vlasništvo općine, odnosno grada određenih ovim Zakonom. Time
nasljednik koji bi se kasnije javio ne gubi svoje nasljedno pravo niti
pravo zahtijevati ostavinu po pravilima iz članka 138. ovoga Zakona.

**Skrbnik ostavine**

Članak 128.

\(1\) Kad su nasljednici nepoznati ili nepoznatog boravišta, odnosno
nedostupni, kao i u ostalim slučajevima kad je to potrebno, sud će im
postaviti privremenog skrbnika ostavine, koji je ovlašten da u ime
nasljednika tuži ili bude tužen, da naplaćuje tražbine ili isplaćuje
dugove i uopće da zastupa nasljednike.

\(2\) Sud je ovlašten, kad je to potrebno, odrediti posebna prava i
dužnosti skrbnika ostavine.

\(3\) Žalba protiv rješenja o postavljenju privremenog skrbnika ne
odgađa njegovu provedbu.

\(4\) O postavljenju privremenog skrbnika sud će obavijestiti tijelo
nadležno za poslove skrbništva koje prema tako postavljenom skrbniku ima
sve ovlasti kao da ga je samo postavilo.

\(5\) Glede polaganja računa i nagrade privremenom skrbniku primjenjuju
se na odgovarajući način pravila postavljena za izvršitelja oporuke.

#### II. Stjecanje ostavine i odricanje od nasljedstva

**Prelazak ostavine na nasljednike**

Članak 129.

\(1\) U času ostaviteljeve smrti nasljednik stječe nasljedno pravo i na
njega po sili zakona prelazi ostavina umrle osobe, čime postaje njegovo
nasljedstvo.

\(2\) U istom času nasljednik stječe i ostala prava i obveze vezane uz
njegovo svojstvo nasljednika, ako što drugo ne proizlazi iz njihove
pravne naravi.

\(3\) Nasljednik trajno ostaje nasljednikom, osim ako se valjano ne
odrekne svoga nasljednog prava (odricanje od nasljedstva).

\(4\) Isto vrijedi i za stjecanje prava na zapis, kao i za stjecanje
zapisa.

**Odricanje od nasljedstva**

Članak 130.

\(1\) Nasljednik se može odreći nasljedstva javno ovjerovljenom izjavom
ili izjavom danom na zapisnik kod suda do donošenja prvostupanjske
odluke.

\(2\) Ovo odricanje vrijedi i za potomke onoga koji se odrekao, ako
odricatelj nije izričito izjavio da se odriče samo u svoje ime.

\(3\) Ako su odricateljevi potomci malodobni, za ovo odricanje nije
potrebno odobrenje tijela nadležnog za poslove skrbništva.

\(4\) Za nasljednika koji se odrekao u svoje ime smatra se kao da nikad
nije bio nasljednik.

\(5\) Ako se odreknu nasljedstva svi nasljednici koji pripadaju
najbližem nasljednom redu u času smrti ostavitelja, na nasljedstvo se
pozivaju nasljednici sljedećega nasljednog reda. Za slučaj da se
nasljedstva odreknu ostali nasljednici prvoga nasljednog reda bračni
drug ostaje u prvom nasljednom redu.

Članak 131.

\(1\) Ako je nasljednik umro prije svršetka ostavinske rasprave, a nije
se odrekao nasljedstva, pravo odricanja prelazi na njegove nasljednike.

\(2\) Isto vrijedi i u slučaju kad je nasljednik umro nakon svršetka
ostavinske rasprave, a prije donošenja prvostupanjske odluke.

**Tko se ne može odreći nasljedstva**

Članak 132.

\(1\) Ne može se odreći nasljedstva nasljednik koji je raspolagao
nasljedstvom ili nekim njegovim dijelom.

\(2\) Mjere koje jedan nasljednik poduzme samo radi očuvanja ostavine,
kao i mjere tekuće uprave, ne lišavaju ga prava da se odrekne
nasljedstva.

**Sadržaj izjave o odricanju od nasljedstva**

Članak 133.

\(1\) Odricanje od nasljedstva ne može biti djelomično ni pod uvjetom.

\(2\) Odricanje od nasljedstva ne odnosi se na naknadno pronađenu
imovinu.

\(3\) Odricanje u korist određenog nasljednika ne smatra se odricanjem
od nasljedstva, nego izjavom o ustupu svoga nasljednog dijela.

**Odricanje od nasljedstva koje nije otvoreno**

Članak 134.

\(1\) Odricanje od nasljedstva koje nije otvoreno nema pravnog učinka.

\(2\) Iznimno, potomak koji može samostalno raspolagati svojim pravima
može se ugovorom s pretkom odreći nasljedstva koje bi mu pripalo nakon
smrti pretka. Isto vrijedi i za slučaj kad se bračni drug odriče
nasljedstva koje bi mu kao bračnom drugu pripalo nakon smrti njegova
bračnog druga.

\(3\) Ugovor o odricanju od nasljedstva valjan je samo ako je sastavljen
u pisanom obliku i:

\- ovjeren od suca nadležnog suda, ili

\- sastavljen u obliku javnobilježničkog akta, ili

\- potvrđen (solemniziran) po javnom bilježniku.

\(4\) Ovlaštene osobe iz stavka 3. ovoga članka dužne su pročitati
ugovor i upozoriti ugovornike na posljedice ugovora.

\(5\) Ovo odricanje vrijedi i za potomke onoga koji se odrekao, ako
ugovorom o odricanju ili naknadnim sporazumom nije što drugo određeno.

**Neopozivost izjave o odricanju ili o prihvatu nasljedstva i ­njezino
poništenje**

Članak 135.

\(1\) Izjava o odricanju od nasljedstva ili o prihvatu nasljedstva ne
može se opozvati.

\(2\) Nasljednik može izjavu iz stavka 1. ovoga članka pobijati po općim
pravilima o pobijanju pravnih poslova zbog mana volje.

**Priraštaj**

Članak 136.

Dio oporučnog nasljednika koji se odrekao nasljedstva pripada
ostaviteljevim zakonskim nasljednicima, ako iz same oporuke ne proizlazi
kakva druga namjera oporučitelja.

Članak 137.

Dio zakonskog nasljednika koji se odrekao nasljedstva samo u svoje ime
nasljeđuje se kao da je taj nasljednik umro prije ostavitelja.

**Zastara prava zahtijevati ostavinu**

Članak 138.

\(1\) Pravo zahtijevati ostavinu kao nasljednik ostavitelja prema
poštenom posjedniku koji također tvrdi da na nju ima pravo kao
nasljednik zastarijeva za godinu dana od kada je nasljednik saznao za
svoje pravo i za posjednika ostavine, a najkasnije za deset godina
računajući za zakonskog nasljednika od smrti ostaviteljeve, a za
oporučnog nasljednika od proglašenja oporuke.

\(2\) Prema nepoštenu posjedniku ovo pravo zastarijeva za dvadeset
godina.

#### III. Odgovornost nasljednika za ostaviteljeve dugove

**Opseg nasljednikove odgovornosti za dugove**

Članak 139. (NN [48/03](http://www.zakon.hr/cms.htm?id=531),
[127/13](https://www.zakon.hr/cms.htm?id=534))

\(1\) Nasljednik odgovara za ostaviteljeve dugove.

\(2\) Nasljednik koji se odrekao nasljedstva ne odgovara za
ostaviteljeve dugove.

\(3\) Nasljednik odgovara za ostaviteljeve dugove do visine vrijednosti
naslijeđene imovine, s time da na visinu vrijednosti naslijeđene imovine
i vrijednost ostaviteljevih dugova koje je nasljednik već podmirio sud
pazi samo na prigovor nasljednika.

\(4\) Kad ima više nasljednika, oni odgovaraju solidarno za
ostaviteljeve dugove, i to svaki do visine vrijednosti svoga nasljednog
dijela, bez obzira je li izvršena dioba nasljedstva.

\(5\) Među nasljednicima dugovi se dijele razmjerno njihovim nasljednim
dijelovima, ako oporukom nije drukčije određeno.

\(6\) Predmet ovrhe radi ostvarenja ili osiguranja tražbina
ostaviteljevih vjerovnika prema općini, odnosno gradu na koje je prešla
ošasna ostavina mogu biti samo stvari i prava koja su sastavni dio
ostavine.

\(7\) Odredba stavka 6. ovoga članka ne primjenjuje se ako je stvar ili
pravo koje je sastavni dio ostavine otuđeno prije podnošenja ovršnog
prijedloga, odnosno prijedloga za osiguranje.

**Odvajanje ostavine**

Članak 140.

\(1\) Ostaviteljevi vjerovnici mogu zahtijevati u roku od tri mjeseca od
otvaranja nasljedstva da se ostavina odvoji od imovine nasljednika, ako
učine vjerojatnim postojanje tražbine i opasnost da bez odvajanja ne bi
mogli namiriti svoju tražbinu.

\(2\) U tom slučaju nasljednik ne može raspolagati stvarima i pravima
ostavine, niti se njegovi vjerovnici mogu iz njih naplatiti, dok se ne
naplate vjerovnici koji su zahtijevali odvajanje.

\(3\) Ostaviteljevi vjerovnici koji su zahtijevali to odvajanje mogu
naplatiti svoje tražbine samo iz sredstava ostavine.

\(4\) Odvojenoj ostavini sud može postaviti skrbnika.

\(5\) Na zahtjev ostaviteljevih vjerovnika sud može odrediti čuvanje
odvojene ostavine. Troškove povjeravanja ostavine na čuvanje dužni su
snositi vjerovnici koji su to zahtijevali.

\(6\) Ako vjerovnik koji je zahtijevao odvajanje nema ovršnu ispravu ili
ako već prije nije pokrenuo postupak radi ostvarenja svoje tražbine,
dužan je pokrenuti postupak radi ostvarenja tražbine u roku koji mu
odredi sud rješenjem o odvajanju ostavine. Ako vjerovnik ne pokrene
postupak na koji je upućen u roku koji mu je određen, sud će po
službenoj dužnosti svoje rješenje o odvajanju ostavine staviti izvan
snage.

\(7\) O zahtjevu vjerovnika sud odlučuje rješenjem u ostavinskom
postupku. Žalba protiv tog rješenja ne odgađa njegovu provedbu.

#### IV. Nasljednička zajednica i njezino razvrgnuće

**Nasljednička zajednica**

Članak 141.

\(1\) Do utvrđenja koliki dijelovi nasljednog prava pripadaju pojedinim
nasljednicima sunasljednici upravljaju i raspolažu svime što čini
nasljedstvo po pravilima po kojima zajednički vlasnici upravljaju i
raspolažu stvarima, osim onim što je povjereno na upravljanje
izvršitelju oporuke ili skrbniku ostavine.

\(2\) Pošto bude utvrđeno koliki dijelovi nasljednog prava pripadaju
pojedinim nasljednicima, do razvrgnuća sunasljednici upravljaju i
raspolažu svime što je do tada bilo zajedničko po pravilima po kojima
suvlasnici upravljaju i raspolažu stvarima, osim onim što je povjereno
na upravljanje izvršitelju oporuke ili skrbniku ostavine.

**Pravo na razvrgnuće**

Članak 142.

\(1\) Razvrgnuće može zahtijevati svaki sunasljednik.

\(2\) Pravo iz stavka 1. ovoga članka ne zastarijeva.

\(3\) Ništava je oporučiteljeva odredba kojom zabranjuje nasljednicima
da ikad razvrgnu zajednicu.

\(4\) Razvrgnuće se provodi uz odgovarajuću primjenu pravila o
razvrgnuću suvlasništva i učincima razvrgnuća, ako oporukom ili ovim
Zakonom nije što posebno određeno.

**Pravo sunasljednika koji su živjeli ili privređivali u zajednici s
ostaviteljem**

Članak 143.

\(1\) Na zahtjev sunasljednika koji je živio ili privređivao u zajednici
s ostaviteljem, a i zapisovnika, sud može, kada to iziskuje opravdana
potreba, odlučiti da mu se ostave pojedine stvari, pokretne ili
nepokretne ili skupine stvari, koje bi pripale u dio ostalih
nasljednika, a da im on vrijednost tih stvari isplati u novcu u roku
koji sud prema okolnostima odredi. Rješenje suda kojim udovoljava tom
zahtjevu ovršna je isprava.

\(2\) Sunasljednik koji je poljodjelac ne mora učiniti vjerojatnom
opravdanu potrebu iz stavka 1. ovoga članka kad se radi o nasljeđivanju
poljoprivrednog zemljišta i stvari koje služe obavljanju poljoprivredne
djelatnosti.

\(3\) Za tako određeni iznos osobe iz stavka 1. ovoga članka imaju radi
osiguranja iznosa koji im je dužan platiti do isplate zakonsko založno
pravo na dijelovima ostavine dodijeljenima nasljedniku.

\(4\) Ako im u roku ne bude plaćeno, oni imaju pravo zahtijevati naplatu
svoje tražbine ili predaju stvari koje bi im inače pripale na ime
nasljednog dijela.

**Dioba kućanskih predmeta**

Članak 144.

\(1\) Kućanski predmeti koji nisu znatnije vrijednosti, a služe za
zadovoljavanje svakodnevnih potreba nasljednika koji je živio s
ostaviteljem u istom kućanstvu koji nije njegov potomak ni njegov bračni
drug, ostavit će mu se na njegov zahtjev, a njihova vrijednost uračunat
će se u dio tog nasljednika.

\(2\) Ako vrijednost predmeta premašuje vrijednost nasljednog dijela,
nasljednik kojemu su ti predmeti ostavljeni isplatit će ovu razliku
ostalim nasljednicima u novcu.

**Ustupanje nasljednog dijela prije diobe**

Članak 145.

\(1\) Svaki nasljednik može prije diobe prenijeti svoj nasljedni dio,
potpuno ili djelomično, samo na sunasljednika.

\(2\) Ugovor o prijenosu nasljednog dijela valjan je samo ako je
sastavljen u pisanom obliku i:

\- ovjeren od suca nadležnog suda, ili

\- sastavljen u obliku javnobilježničkog akta, ili

\- potvrđen (solemniziran) po javnom bilježniku.

\(3\) Ovlaštene osobe iz stavka 2. ovoga članka dužne su pročitati
ugovor i upozoriti ugovornike na posljedice ugovora.

\(4\) Ugovor nasljednika s osobom koja nije nasljednik o ustupanju
nasljednog dijela samo obvezuje nasljednika da po izvršenoj diobi preda
svoj dio suugovorniku; njime suugovornik ne dobiva do diobe nikakvo
drugo pravo.

### D I O Č E T V R T I POSTUPAK U NASLJEDNIM STVARIMA

### G l a v a p r v a SASTAVLJANJE, ČUVANJE I OPOZIV JAVNE OPORUKE

#### I. Postupak za sastavljanje javne i međunarodne oporuke

**Javna oporuka**

Članak 146.

\(1\) Javnu oporuku na zahtjev oporučitelja mogu sastaviti ovlaštene
osobe iz članka 32. ovoga Zakona.

\(2\) Na zahtjev oporučitelja ovlaštene osobe mogu sukladno odredbama
ovoga Zakona o međunarodnoj oporuci svakoj pisanoj oporuci dati oblik
međunarodne oporuke.

Članak 147.

\(1\) Kad sudac općinskog suda ili sudski savjetnik u općinskom sudu
sastavlja javnu oporuku, on to čini u okviru službenog uredovanja suda.

\(2\) Hrvatskim državljanima u inozemstvu javne oporuke sastavljaju
konzularni, odnosno diplomatsko-konzularni predstavnici Republike
Hrvatske, u okviru svoga službenog uredovanja.

\(3\) Kad javni bilježnik sastavlja javnu oporuku, on to čini u svom
službenom sjedištu i za područje na kojemu obavlja svoju službu. Oporuka
koju bi javni bilježnik sastavio na području Republike Hrvatske izvan
svoga službenog sjedišta i područja na kojem obavlja svoju službu nije
nevaljana samo zbog toga.

\(4\) Osobe koje su ovlaštene za sastavljanje javne oporuke ujedno su
ovlaštene i dužne po odredbama ovoga Zakona obavljati i radnje koje su u
nadležnosti suda u svezi s čuvanjem, opozivanjem i evidentiranjem javnih
i drugih oporuka.

**Postupanje ovlaštene osobe**

Članak 148.

\(1\) Ovlaštena će osoba svakomu koji to zahtijeva, u okviru svojega
službenog uredovanja, sastaviti javnu oporuku po pravilima ovoga Zakona.

\(2\) Što je određeno za sastavljanje javne oporuke, vrijedi na
odgovarajući način i za davanje oblika javne oporuke ispravi koju je
napisao oporučitelj sam, ili mu ju je netko drugi napisao.

\(3\) Što je ovim Zakonom određeno za postupanje suda, vrijedi na
odgovarajući način i za postupanje svake ovlaštene osobe, ako ovim
Zakonom nije drukčije određeno.

\(4\) Ovlaštena osoba je dužna prije sastavljanja javne oporuke utvrditi
istovjetnost oporučitelja i svjedoka, a ako sudjeluje i tumač, tada i
njegovu istovjetnost.

\(5\) Ovlaštena osoba o sastavljanju javne oporuke sastavlja zapisnik i
obavlja druge radnje određene ovim Zakonom. U zapisnik će unijeti sve
okolnosti koje bi mogle biti važne za ocjenu valjanosti oporuke.

\(6\) Ovlaštena će osoba oporučitelju objasniti propise koji ga
ograničavaju u raspolaganju oporukom.

\(7\) U slučaju potrebe oporuka će se sastaviti i izvan uredovnih
prostorija.

\(8\) O sastavljenoj javnoj oporuci ovlaštena će osoba bez odgode
poslati obavijest u Hrvatski upisnik oporuka.

**Utvrđivanje istovjetnosti oporučitelja i svjedoka**

Članak 149.

\(1\) Ovlaštena će osoba po pravilima ovoga Zakona utvrditi istovjetnost
oporučitelja i svjedoka, ako ih ne poznaje osobno i po imenu.

\(2\) Ako ovlaštena osoba ne poznaje oporučitelja osobno i po imenu,
utvrdit će njegovu istovjetnost osobnom iskaznicom ili putovnicom. Nije
li to moguće, njegova će se istovjetnost utvrditi svjedočenjem dvojice
poslovno sposobnih svjedoka istovjetnosti.

\(3\) Istovjetnost oporučnih svjedoka koje ovlaštena osoba ne poznaje
osobno i po imenu utvrdit će se na način koji je predviđen za
utvrđivanje istovjetnosti oporučitelja.

\(4\) Istovjetnost svjedoka istovjetnosti utvrdit će se na temelju
njihovih osobnih iskaznica ili putovnica.

\(5\) Osoba koja je svjedok istovjetnosti može biti i svjedok oporuke.

\(6\) U zapisniku će se navesti na koji je način utvrđena istovjetnost
oporučitelja, svjedoka oporuke i svjedoka istovjetnosti.

**Postupak kad se oporučitelj ne služi uredovnim jezikom ili je nijem,
gluh ili gluhoslijep**

Članak 150.

\(1\) Ako se oporučitelj ne može služiti uredovnim jezikom, ili to nije
dužan, pozvat će se prisegnuti tumač čiju će se istovjetnost utvrditi,
pa će se njegovim posredovanjem primati izjave oporučiteljeve volje i
inače se sporazumijevati s oporučiteljem.

\(2\) U slučaju iz stavka 1. ovoga članka uz tumača trebaju biti nazočna
i dvojica svjedoka tumača, koji uz uredovni jezik znaju i onaj kojim se
služi oporučitelj, a čija istovjetnost treba biti utvrđena. Osoba koja
je svjedok istovjetnosti, i/ili svjedok oporuke, može biti i svjedok
tumača, ako ima za to potrebno znanje.

\(3\) Ako je oporučitelj nijem, gluh ili gluhoslijep tako da je to
smetnja oporučivanju, pozvat će se prisegnuti tumač i dva svjedoka koji
se s oporučiteljem mogu sporazumjeti, na što će se na odgovarajući način
primjenjivati odredbe stavka 1. i 2. ovoga članka.

\(4\) Oporuka nema valjani oblik javne oporuke ako u slučaju iz
stavka 1. ili 3. ovoga članka prigodom oporučivanja nije sudjelovao
odgovarajući tumač te svjedoci tumača, ili ako svjedoci odmah izjave da
tumač nije dovoljno vjerno prenio izjavu oporučiteljeve volje, ili da se
njegovim posredovanjem nije oporučitelj uspješno sporazumijevao s
ovlaštenom osobom.

\(5\) U slučajevima kad se oporučitelj ne može služiti uredovnim
jezikom, ili to nije dužan, kao i kada je nijem, gluh ili gluhoslijep
tako da to smeta oporučivanju, pozvat će se tumač čak i ako ovlaštena
osoba vlada jezikom kojim se služi oporučitelj, odnosno i ako je u
stanju sporazumjeti se s oporučiteljem.

\(6\) Zapisnik o sastavljanju oporuke u slučajevima iz stavka 1. do 3.
ovoga članka potpisuju i tumač i svjedoci.

\(7\) Istovjetnost tumača i svjedoka tumača utvrđuje se kao i
istovjetnost oporučnih svjedoka.

**Međunarodna oporuka**

Članak 151.

\(1\) Oporuka je, bez obzira na mjesto gdje je sastavljena, gdje se
nalazi ostavina, te na ostaviteljevo državljanstvo, prebivalište ili
boravište, valjana što se tiče oblika ako je sastavljena u skladu s
odredbama članka 152. do 166. ovoga Zakona.

\(2\) Nevaljanost oporuke kao međunarodne oporuke ne utječe na njezinu
valjanost kao neke druge oporuke, što se tiče oblika.

Članak 152.

Odredbe ovoga Zakona o međunarodnoj oporuci ne primjenjuju se na
oporučna raspolaganja koja su u istoj ispravi učinile dvije ili više
osoba.

Članak 153.

\(1\) Oporuka mora biti sastavljena u pisanom obliku.

\(2\) Oporučitelj ne mora vlastoručno napisati oporuku.

\(3\) Oporuka može biti napisana na bilo kojem jeziku i pismu, rukom ili
na neki drugi način.

Članak 154.

\(1\) Oporučitelj izjavljuje u nazočnosti dvaju svjedoka i ovlaštene
osobe da je isprava koju je on ili netko drugi napisao njegova oporuka i
da joj zna sadržaj.

\(2\) Oporučitelj ne mora svjedocima ni ovlaštenoj osobi otkriti sadržaj
oporuke.

Članak 155.

\(1\) U nazočnosti svjedoka i ovlaštene osobe oporučitelj potpisuje
oporuku ili, ako ju je već bio potpisao, priznaje i potvrđuje potpis kao
svoj.

\(2\) Ako oporučitelj nije u stanju potpisati se, navest će razlog
ovlaštenoj osobi, koja će to zabilježiti na oporuci. Oporučitelj može
zatražiti od neke druge osobe da ga na oporuci potpiše.

\(3\) Svjedoci i ovlaštena osoba u oporučiteljevoj nazočnosti odmah se
potpisuju na oporuci.

Članak 156.

\(1\) Potpisi se moraju staviti na kraju oporuke.

\(2\) Ako se oporuka sastoji od više listova, svaki list mora potpisati
oporučitelj ili, ako se on nije u stanju potpisati, osoba koja potpisuje
u njegovo ime ili, ako je nema, ovlaštena osoba. Svaki list mora biti
označen brojem.

Članak 157.

\(1\) Datum oporuke je onaj kad ju je potpisala ovlaštena osoba.

\(2\) Taj datum ovlaštena osoba mora staviti na kraj oporuke.

Članak 158.

Ovlaštena osoba će pitati oporučitelja želi li dati izjavu o čuvanju
svoje oporuke. U tom slučaju, i na izričit oporučiteljev zahtjev, mjesto
gdje on namjerava čuvati svoju oporuku navest će se u potvrdi
predviđenoj u članku 160. ovoga Zakona.

Članak 159.

Ovlaštena osoba prilaže oporuci potvrdu u skladu s odredbama članka 160.
ovoga Zakona kojom se utvrđuje da su poštovane obveze propisane ovim
Zakonom.

Članak 160.

Potvrda koju izdaje ovlaštena osoba bit će sastavljena u sljedećem
obliku:

P O T V R D A

(Konvencija od 26. listopada 1973.)

 

1\.
Ja,------------------------------------\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\-\--\
(ime, adresa i zvanje) osoba, ovlaštena za sastavljanje međunarodne
oporuke,

2\. potvrđujem da je dana ------\-\----\-\-\---------- u
----------------------------

(datum) (mjesto)

3\.
(oporučitelj)----------------\-\-\-\-\-\-\-\-\-\-\-\-\-\-\-\-\----------------------------
(ime, adresa, datum i mjesto rođenja) u nazočnosti mojoj i svjedoka:

4\. a)
\-\-\-\-\-\----------\-\-\-\-\-\-\-\-\-\------------------------------------------------------
(ime, adresa, datum i mjesto rođenja)

b\)
\-\-\-\-\-\-\----\-\-\-\-\-\-\-\-\----------------------------------------------------------
(ime, adresa, datum i mjesto rođenja)

izjavio da je priložena isprava njegova oporuka te da joj zna\
sadržaj.

5\. Osim toga potvrđujem da:

6\. a) je u nazočnosti mojoj i svjedoka,

1\. oporučitelj potpisao oporuku ili priznao i potvrdio kao svoj\
već stavljeni potpis;

2\. budući da je oporučitelj izjavio da ne može sam potpisati\
svoju oporuku iz sljedećih razloga:

\-\-\-\-\-\-\-\-\-\-\-\-\-\-\-\-\--------------------------------------------------------------

-- sam zabilježio ovu činjenicu na oporuci

-- je potpis stavio
\-\-\------------------------------\------------------------------ (ime,
adresa)

7\. b) smo svjedoci i ja potpisali oporuku.

8\. c) Svaki list oporuke potpisao je
\-\-\-\-\-------------------------- te je\
označen brojem.

9\. d) Uvjerio sam se u identitet oporučitelja i gore navedenih\
svjedoka.

10\. e) Svjedoci su ispunjavali pretpostavke propisane zakonom,\
po kojemu ja postupam.

11\. f) Oporučitelj je želio dati sljedeću izjavu o čuvanju svoje\
oporuke:

12\. MJESTO

13\. DATUM

14\. POTPIS, i eventualno

PEČAT

 

Članak 161.

Ovlaštena osoba zadržava jedan primjerak potvrde, a drugi daje
oporučitelju.

Članak 162.

Ako se ne dokaže suprotno, potvrda ovlaštene osobe smatra se dovoljnim
dokazom da je isprava valjano oblikovana u oporuku u smislu ovoga
Zakona.

Članak 163.

Nepostojanje ili neispravnost potvrde ne utječe na valjanost oporuke
sastavljene u skladu s ovim Zakonom, što se tiče njezina oblika.

Članak 164.

Međunarodna se oporuka može opozvati po pravilima ovoga Zakona o opozivu
oporuka.

Članak 165.

Potpisi oporučitelja, ovlaštene osobe i svjedoka na međunarodnoj oporuci
i na potvrdi, oslobođeni su svake ovjere ili slične formalnosti, ali
nadležno tijelo može, po potrebi, provjeriti istinitost potpisa.

Članak 166.

Odredbe ovoga Zakona o međunarodnoj oporuci tumačit će se i
primjenjivati uzimajući u obzir njihovo podrijetlo iz među­narodne
konvencije i nužnost da ih se jednoobrazno tumači.

#### II. Čuvanje oporuke kod suda i drugih osoba ovlaštenih za sastavljanje javnih oporuka

**Čuvanje oporuke**

Članak 167.

\(1\) Na zahtjev oporučitelja, njegovu će oporuku primiti na čuvanje u
Republici Hrvatskoj sud ili javni bilježnik, a u inozemstvu hrvatskim
državljanima konzularno, odnosno diplomatsko-konzularno predstavništvo
Republike Hrvatske.

\(2\) Bez obzira tko je oporuku sastavio, osobe iz stavka 1. ovoga
članka ne smiju odbiti primitak oporuke na čuvanje, ako oporuku na
čuvanje predaje oporučitelj ili osoba koju je on za to opunomoćio.

\(3\) Prije primanja oporuke na čuvanje utvrdit će se istovjetnost osobe
koja oporuku predaje na čuvanje po pravilima za utvrđivanje
istovjetnosti oporučitelja, osim kada je ta osoba poznata osobno ili po
imenu.

\(4\) Oporuka se predaje na čuvanje otvorena ili zatvorena.

\(5\) Oporuka primljena na čuvanje stavit će se u poseban omot i
zapečatiti, pa će se dati potvrda da je oporuka primljena na čuvanje.

\(6\) Osoba koja u ime suda, javnog bilježnika, odnosno konzularnog ili
diplomatsko-konzularnog predstavništva Republike Hrvatske prima oporuku
na čuvanje, sastavit će o tome zapisnik, u kojem će navesti kako je
utvrđena istovjetnost osobe koja je oporuku predala na čuvanje i u njega
unijeti podatke, saznanja i zapažanja o svim okolnostima koje bi mogle
biti važne za ocjenu valjanosti oporuke.

\(7\) Ako je oporuku na čuvanje predala osoba koju je oporučitelj za to
opunomoćio, zapisniku će se priložiti ta punomoć.

\(8\) Zapisnik o primanju oporuke na čuvanje potpisuje osoba koja je u
ime suda, javnog bilježnika, odnosno konzularnog ili
diplomatsko-konzularnog predstavništva Republike Hrvatske primila
oporuku na čuvanje, a ako je pritom sudjelovao i zapisničar, i on
potpisuje zapisnik, uz naznaku svojstva zapisničara.

Članak 168.

Sud, javni bilježnik, odnosno konzularno ili diplomatsko-konzularno
predstavništvo Republike Hrvatske koje je primilo oporuku na čuvanje
čuvat će je s posebnom pažnjom i odvojeno od ostalih spisa.

**Obavijest o sastavljenoj oporuci**

Članak 169.

Sud, javni bilježnik, odnosno konzularno ili diplomatsko-konzularno
predstavništvo Republike Hrvatske koje je primilo oporuku na čuvanje o
tome će bez odgode poslati obavijest u Hrvatski upisnik oporuka.

**Vraćanje oporuke oporučitelju**

Članak 170.

\(1\) Oporuka koja se nalazi na čuvanju kod suda, javnog bilježnika
odnosno konzularnog ili diplomatsko-konzularnog predstavništva Republike
Hrvatske, vratit će se oporučitelju na njegov zahtjev.

\(2\) Oporuka će se vratiti i oporučiteljevu opunomoćeniku koji ima
ovjerovljenu punomoć za taj posao.

\(3\) O vraćanju oporuke sastavit će se zapisnik, u kojem će se navesti
način na koji je utvrđena istovjetnost osobe kojoj se vraća oporuka.

\(4\) Ako se oporuka vraća opunomoćeniku, punomoć će se priložiti
zapisniku i čuvati kod onoga koji je oporuku vratio.

\(5\) Sud, javni bilježnik, odnosno konzularno ili
diplomatsko-konzularno predstavništvo Republike Hrvatske koje je vratilo
oporuku oporučitelju ili njegovu opunomoćeniku o tome će bez odgode
poslati obavijest u Hrvatski upisnik oporuka.

**Čuvanje izjave o usmenoj oporuci**

Članak 171.

\(1\) Ako su svjedoci usmene oporuke podnijeli sudu ili javnom
bilježniku izjavu o oporučiteljevoj volji, on će utvrditi istovjetnost
svjedoka, a potom će primitak njihove izjave zapisnički utvrditi,
staviti u poseban omot i zapečatiti.

\(2\) Jednako će se postupiti i kad svjedoci usmene oporuke dođu sudu
ili javnom bilježniku da usmeno ponove oporučiteljevu izjavu.

\(3\) Prigodom uzimanja izjava svjedoka usmene oporuke sud će, odnosno
javni bilježnik nastojati utvrditi izjavu oporučiteljeve volje, a
ispitat će i okolnosti od kojih zavisi valjanost usmene oporuke.

\(4\) Isprave o usmenoj oporuci čuvat će se odvojeno od ostalih spisa.

**Obavijest o primljenoj izjavi svjedoka usmene oporuke**

Članak 172.

Sud, odnosno javni bilježnik koji je primio izjavu svjedoka usmene
oporuke o tome će bez odgode poslati obavijest u Hrvatski upisnik
oporuka.

#### III. Opoziv oporuke pred sudom ili drugim osobama ovlaštenim za sastavljanje javnih oporuka

Članak 173.

\(1\) Oporučitelj može pred osobom ovlaštenom za sastavljanje javne
oporuke opozvati svaku svoju oporuku, bez obzira u kojem je obliku
napravljena.

\(2\) Na opozivanje oporuke pred osobom ovlaštenom za sastavljanje javne
oporuke na odgovarajući se način primjenjuju odredbe ovoga Zakona o
sastavljanju javne oporuke.

\(3\) Kad oporučitelj opozove oporuku, opoziv će se zabilježiti na
oporuci, ako se čuva kod ovlaštene osobe pred kojom je opozvana.

\(4\) Obavijest o tome da je oporuka opozvana bez odgode će se dostaviti
Hrvatskom upisniku oporuka.

### G l a v a d r u g a OSTAVINSKI POSTUPAK

#### I. Opće odredbe

**Predmet ostavinskog postupka**

Članak 174.

U ostavinskom postupku utvrđuje se tko su ostaviteljevi nasljednici, što
čini ostaviteljevu ostavinu te koja još prava glede ostavine pripadaju
nasljednicima, zapisovnicima i drugim osobama.

**Izvanparnični postupak**

Članak 175.

\(1\) Ostavinski postupak je izvanparnični postupak.

\(2\) Ako ovim Zakonom nije drukčije određeno, u ostavinskom postupku na
odgovarajući se način primjenjuju odredbe Zakona o parničnom postupku.

**Nadležnost za provođenje ostavinskog postupka**

Članak 176.

\(1\) Ostavinski se postupak u prvom stupnju provodi pred općinskim
sudom odnosno pred javnim bilježnikom kao povjerenikom suda.

\(2\) U općinskom sudu ostavinski postupak provodi sudac pojedinac ili
sudski savjetnik.

\(3\) Sud će povjeriti javnom bilježniku provođenje ostavinskog postupka
i dostaviti mu smrtovnicu.

\(4\) Kada javni bilježnik provodi radnje u ostavinskom postupku kao
povjerenik suda ovlašten je, kao i sudac i sudski savjetnik općinskog
suda, poduzimati sve radnje u postupku i donositi sve odluke osim odluka
za koje je ovim Zakonom drukčije propisano.

**Mjesna nadležnost**

Članak 177.

\(1\) Za ostavinski postupak mjesno je nadležan sud na čijem je području
ostavitelj u vrijeme smrti imao prebivalište (ostavinski sud).

\(2\) Ako ostavitelj u vrijeme smrti nije imao prebivalište u Republici
Hrvatskoj, za ostavinski postupak mjesno je nadležan sud na čijem je
području ostavitelj u to vrijeme imao boravište.

\(3\) Ako ostavitelj u vrijeme smrti nije imao ni prebivalište ni
boravište u Republici Hrvatskoj, mjesno je nadležan sud na čijem se
području nalazi pretežni dio njegove ostavine u Republici Hrvatskoj.

\(4\) Ako se nijedan dio ostavine ne nalazi u Republici Hrvatskoj,
mjesno je nadležan sud prema mjestu gdje je ostavitelj upisan u knjigu
državljana.

\(5\) Privremene mjere za osiguranje ostavine može pored ostavinskoga
suda narediti i sud na čijem je području ostavitelj umro te sud na čijem
se području nalazi ostaviteljeva imovina.

\(6\) Kad za ostavinski postupak nije nadležan hrvatski sud, nadležnost
hrvatskog suda koji je ovlašten provoditi pojedine radnje određuje se
prema odredbama stavka 1. do 5. ovoga članka.

**Zabrana sporazuma o nadležnosti**

Članak 178.

Stranke ne mogu sporazumno mijenjati nadležnost suda u ostavinskom
postupku.

**Stranke**

Članak 179.

Strankom se u smislu ovoga Zakona smatraju nasljednici i zapisovnici kao
i druge osobe koje ostvaruju neko pravo iz ostavine.

**Opća pravila postupanja**

Članak 180.

\(1\) Tijekom cijeloga postupka sud će paziti da prava stranaka budu što
prije utvrđena i osigurana.

\(2\) Sud je dužan osobito paziti da se zaštite i ostvare prava osoba
koje se zbog malodobnosti, duševne bolesti ili drugih okolnosti nisu
sposobne brinuti o svojim pravima i interesima.

\(3\) U ostavinskom postupku javnost je isključena.

**Dokazi**

Članak 181.

\(1\) Sud donosi odluku na temelju rezultata cjelokupne rasprave.

\(2\) Sud je ovlašten utvrđivati činjenice koje stranke u postupku nisu
iznijele te izvesti i dokaze koje one nisu predložile, ako ocijeni da su
te činjenice i ti dokazi važni za odlučivanje u skladu s ovim Zakonom.

\(3\) Odluka se može zasnivati i na dokazima koji nisu izvedeni pred
sudom koji donosi odluku.

**Radnje u postupku**

Članak 182.

Sudac, odnosno sudski savjetnik sa zapisničarom prima izjave o odricanju
od nasljedstva i izvodi dokaze.

**Zapisnici i bilješke**

Članak 183.

\(1\) O radnjama poduzetim u postupku u pravilu se sastavlja zapisnik.

\(2\) O manje važnim izjavama stranaka i obavijestima koje sud prikuplja
može se umjesto zapisnika staviti samo bilješka na spisu.

\(3\) Zapisnik potpisuju stranke ako su bile nazočne radnji u postupku,
sudac odnosno sudski savjetnik koji je sastavio zapisnik te zapisničar.

\(4\) Bilješku na spisu potpisuje osoba koja ju je sastavila.

**Odluke**

Članak 184.

\(1\) Odluke se u postupku donose u obliku rješenja.

\(2\) Rješenja protiv kojih je dopušten prigovor, odnosno žalba i
rješenja drugostupanjskog suda moraju biti obrazložena.

**Prigovor protiv rješenja**

Članak 185.

Protiv rješenja koje je kao povjerenik suda u ostavinskom postupku donio
javni bilježnik dopušten je prigovor u roku od osam dana od dana dostave
rješenja strankama.

**Postupak povodom prigovora**

Članak 186.

\(1\) Prigovor se dostavlja javnom bilježniku koji ga je dužan bez
odgode zajedno sa spisom dostaviti nadležnom općinskom sudu.

\(2\) O prigovoru odlučuje sudac pojedinac.

**Odluke suda o prigovoru protiv rješenja javnog bilježnika**

Članak 187.

\(1\) Nepravovremene, nepotpune ili nedopuštene prigovore sud će
odbaciti.

\(2\) Odlučujući o prigovoru protiv rješenja kojeg je donio javni
bilježnik, sud može u cijelosti ili djelomično rješenje održati na snazi
ili ga ukinuti.

\(3\) Kad sud ukine rješenje ili ga djelomično održi na snazi, sam će
odlučiti o ukinutom dijelu rješenja.

\(4\) Protiv rješenja suda kojim je rješenje javnog bilježnika u
cijelosti ili djelomično ukinuto nije dopuštena samostalna žalba.

\(5\) U slučaju iz stavka 3. ovoga članka sud će provesti radnje koje
ocijeni potrebnim.

\(6\) Rješenje o prigovoru dostavit će se strankama i javnom bilježniku.

**Žalba protiv rješenja**

Članak 188.

\(1\) Protiv rješenja prvostupanjskog suda dopuštena je žalba, ako ovim
Zakonom nije drukčije određeno.

\(2\) Žalba se podnosi u roku od petnaest dana od dostave
prvostupanjskoga rješenja.

**Postupak po žalbi**

Članak 189.

\(1\) Žalba se podnosi prvostupanjskomu sudu, koji može u povodu
pravodobno podnesene žalbe sam, novim rješenjem, preinačiti pobijano
rješenje, ako se time ne povrjeđuju prava drugih osoba zasnovana na tom
rješenju.

\(2\) Ako prvostupanjski sud ne preinači svoje rješenje, dostavit će
žalbu drugostupanjskom sudu, bez obzira je li žalba podnesena u roku
koji zakon određuje.

\(3\) Drugostupanjski sud rješava u pravilu samo o žalbama koje su
pravodobno podnesene, ali može uzeti u obzir i žalbu koja je
nepravodobno podnesena ako se time ne povrjeđuju prava drugih osoba koja
se zasnivaju na pobijanome rješenju.

\(4\) Ako je protiv rješenja dopuštena samostalna žalba, sud će, ako ne
postupi prema odredbi stavka 1. ovoga članka, prijepis spisa sa žalbom
dostaviti drugostupanjskome sudu. Ne čekajući odluku drugostupanjskog
suda, prvostupanjski će sud poduzimati one radnje koje je ovlašten
poduzimati u ostavinskom postupku, neovisno o ishodu žalbenoga postupka,
ako ovim Zakonom nije drukčije određeno.

**Izvanredni pravni lijekovi**

Članak 190. (NN [48/03](http://www.zakon.hr/cms.htm?id=531),
[14/19](https://www.zakon.hr/cms.htm?id=38741))

U ostavinskom postupku nisu dopušteni izvanredni pravni lijekovi.

**Troškovi postupka**

Članak 191.

\(1\) Svaka stranka snosi troškove koje je imala tijekom ili u povodu
postupka.

\(2\) Ako je bilo zajedničkih troškova, sud će odrediti u kojem će
razmjeru stranke snositi te troškove.

\(3\) Na prijedlog jedne stranke sud može odlučiti da joj druga stranka
nadoknadi troškove koje joj je prouzročila očito nesavjesnim postupkom.

#### II. Prethodne radnje

##### 1. Smrtovnica

**Sastavljanje smrtovnice**

Članak 192.

\(1\) Kad neka osoba umre ili bude proglašena umrlom, matičar nadležan
za upis činjenice smrti u maticu umrlih sastavit će smrtovnicu i
dostaviti je sudu, ili je predati osobi na čiji ju je zahtjev sastavio.

\(2\) Smrtovnica se sastavlja na temelju podataka iz matice umrlih,
podataka dobivenih od srodnika umrlog, od osoba s kojima je umrli živio
te od drugih osoba koje ih mogu pružiti.

\(3\) Ako je ostavinskom sudu predana nepotpuna smrtovnica ili samo
izvadak iz matice umrlih, on će na zapisnik u ostavinskoj raspravi
utvrditi sve podatke koje treba sadržavati smrtovnica.

\(4\) Smrtovnica ima dokaznu snagu javne isprave samo glede podataka
koji su preuzeti iz matice umrlih.

**Sadržaj smrtovnice**

Članak 193. (NN [48/03](http://www.zakon.hr/cms.htm?id=531),
[127/13](http://www.zakon.hr/cms.htm?id=534))

\(1\) U smrtovnicu se unose:

1\. prezime i ime ostavitelja, po mogućnosti osobni identifikacijski
broj i jedinstveni matični broj građanina, ime jednoga od njegovih
roditelja, ostaviteljevo zanimanje, datum rođenja i državljanstvo, a za
ostavitelja koji je bio u braku i prezime koje je imao prije sklapanja
braka,

2\. dan, mjesec i godina, mjesto i, po mogućnosti, sat smrti,

3\. mjesto u kojemu je ostavitelj imao prebivalište, odnosno boravište.

\(2\) U smrtovnici treba, ako je to moguće, navesti:

1\. prezime i ime, datum rođenja, zanimanje, prebivalište, odnosno
boravište ostaviteljeva bračnog druga i bračne, izvanbračne i posvojene
djece,

2\. prezime i ime, datum rođenja i prebivalište, odnosno boravište
ostalih srodnika koji bi mogli biti pozvani na nasljedstvo na temelju
zakona, kao i osoba koje su pozvane na nasljedstvo na temelju oporuke,

3\. mjesto gdje se nalazi imovina koju je ostavio ostavitelj, ima li
imovine za čije držanje, čuvanje ili prijavljivanje postoje posebni
propisi, ima li gotovog novca, vrijednosnih papira, dragocjenosti,
uložnih knjižica ili kakvih drugih važnih isprava, je li ostavitelj
ostavio dugova i koliko, je li ostavio pisanu oporuku ili ugovor o
doživotnom uzdržavanju ili sporazum o ustupu i raspodjeli imovine za
života i gdje se oni nalaze, a ako je ostavitelj napravio usmenu
oporuku, onda prezime i ime, zanimanje i boravište svjedoka pred kojima
je usmena oporuka napravljena,

4\. očekuje li se rođenje ostaviteljeva djeteta i imaju li njegova djeca
ili bračni drug skrbnika,

5\. datum i mjesto smrti bračnog druga ili ostaviteljeva djeteta ili
koje druge osobe koja bi mogla biti pozvana na nasljedstvo, a koja je
umrla prije ostavitelja.

##### 2. Popis ostaviteljeve imovine

**Vrijeme obavljanja popisa**

Članak 194.

\(1\) Popis ostaviteljeve imovine obavit će se po odluci ostavinskog
suda kad se ne zna postoje li nasljednici ili gdje borave, kad su
nasljednici osobe koje zbog malodobnosti, duševne bolesti ili drugih
okolnosti ne mogu same voditi brigu o svojim pravima i interesima, ili u
drugim opravdanim slučajevima.

\(2\) Sud će popis narediti i na zahtjev ostaviteljevih nasljednika,
zapisovnika ili vjerovnika.

\(3\) Ako to zahtijevaju posebne okolnosti u kojima je ostavitelj umro,
a osobito ako prijeti opasnost da bi dio ostavine mogao biti otuđen ili
izgubljen, policijski službenici koji u tim okolnostima ureduju,
prigodom svog uredovanja, ako je to moguće, popisat će ostaviteljeve
stvari, po potrebi zapečatiti prostorije u kojima se stvari nalaze i
popis dostaviti matičaru nadležnom za upis činjenice smrti.

\(4\) U slučaju iz stavka 3. ovoga članka matičar će primljeni popis
dostaviti ostavinskom sudu koji vodi ostavinski postupak.

**Sadržaj popisa**

Članak 195.

\(1\) Popis će obuhvatiti sve nepokretne i pokretne stvari koje su bile
u ostaviteljevu neposrednom posjedu u času njegove smrti.

\(2\) Popis će obuhvatiti i drugo što je pripadalo ostavitelju, a nalazi
se kod druge osobe, uz naznaku kod koga se nalazi i na kojem temelju,
kao i ono što je ostavitelj posjedovao, a za što se tvrdi da nije
njegovo vlasništvo.

\(3\) U popisu imovine zabilježit će se ostaviteljeve tražbine, a i
dugovi, te posebno neplaćeni porezi, doprinosi i druga javna davanja.

**Način popisivanja**

Članak 196.

\(1\) Pokretne stvari popisuju se po vrsti, rodu, broju, mjeri i težini,
ili pojedinačno.

\(2\) Nekretnine se popisuju pojedinačno s naznakom mjesta gdje se
nalaze, kulture zemljišta, te zemljišnoknjižnih podataka ako su poznati.

**Obavljanje popisa**

Članak 197.

\(1\) Popis će obaviti sudski službenik, javni bilježnik kojeg odredi
sudac ili sudski savjetnik koji vodi sudski postupak.

\(2\) Popis se obavlja u nazočnosti dviju punoljetnih osoba, a kada je
to potrebno, i uz sudjelovanje vještaka.

\(3\) Popisu može biti nazočna i svaka zainteresirana osoba.

**Postupak sa stvarima za koje postoje posebni propisi**

Članak 198.

Kad se prigodom popisivanja ili inače u ostavini pronađu stvari za čije
držanje, čuvanje ili prijavljivanje postoje posebni propisi, s njima će
se nakon obavljenoga popisa postupiti po tim propisima.

##### 3. Osiguranje ostavine

**Predaja na čuvanje**

Članak 199.

\(1\) Ako se ustanovi da nijedan od nazočnih nasljednika nije sposoban
upravljati ostavinom ili nečim iz njezina sastava, a nema zakonskog
zastupnika, ili ako su nasljednici nepoznati ili odsutni ili kada druge
okolnosti nalažu naročiti oprez, policijski službenik ili druga osoba
koja ureduje u ime vlasti predat će u hitnim slučajevima te stvari na
čuvanje pouzdanoj osobi i o tome odmah obavijestiti sud na čijem se
području te stvari nalaze, koji može tu mjeru izmijeniti ili ukinuti.

\(2\) Gotov novac, vrijednosne papire, dragocjenosti, štedne knjižice i
druge važne isprave, treba u slučaju iz stavka 1. ovoga članka predati
na čuvanje sudu ili javnome bilježniku na čijem se području nađe ta
imovina.

\(3\) Tko primi na čuvanje stvari iz stavka 1. i 2. ovoga članka, dužan
je o tome izdati potvrdu koju će sudu na čijem se području te stvari
nalaze predati onaj tko ih je dao u pohranu.

\(4\) Sud iz stavka 1. i 2. ovoga članka obavijestit će ostavinski sud o
svim mjerama poduzetim za osiguranje ostavine.

**Postavljanje privremenog skrbnika ostavine**

Članak 200.

\(1\) Privremenoga skrbnika ostavine postavlja ostavinski sud.

\(2\) Prije postavljanja privremenoga skrbnika sud će po mogućnosti
zatražiti mišljenje u pogledu skrbnika od osoba koje su vjerojatno
pozvane na nasljedstvo.

**Pečaćenje**

Članak 201.

\(1\) Ako ocijeni da je to svrhovito, sud može odrediti da se prostorije
u kojima se nalaze stvari iz sastava ostavine zapečate, te će odrediti
osobu koju će obvezati da bez odgađanja prijavi svako oštećenje pečata
nadležnoj policijskoj upravi i sudu.

\(2\) Dopuštenje za skidanje pečata može dati samo ostavinski sud,
odnosno javni bilježnik kao povjerenik suda.

**Privremene mjere**

Članak 202.

Prije pokretanja ostavinskog postupka i tijekom njega, sve dok postupak
ne bude pravomoćno okončan, sud će na zahtjev stranke radi osiguranja
stvari i prava iz ostavine odrediti privremene mjere predviđene Ovršnim
zakonom, ako stranka učini vjerojatnim opasnost da bi se bez takve mjere
promijenilo postojeće stanje ili ako učini vjerojatnim da je mjera
potrebna da bi se spriječilo nasilje ili nastanak nenadoknadive štete
koja prijeti.

##### 4. Predaja oporuke i proglašenje

**Predaja oporuke sudu**

Članak 203.

\(1\) Osoba koja posjeduje ispravu za koju može pretpostaviti da je
oporuka umrle osobe dužna ju je bez odgode predati najbližem općinskom
sudu.

\(2\) Osoba koja zna da je ostavitelj sastavio oporuku i gdje se ona
nalazi dužna je o tome obavijestiti općinski sud.

\(3\) Ostavinski je sud dužan bez odgode zatražiti sve podatke iz
Hrvatskog upisnika oporuka o mogućim oporukama umrle osobe, a od osobe i
tijela kojima je oporuka povjerena na čuvanje da mu je dostave.

**Proglašenje oporuke**

Članak 204.

\(1\) Kad sud kod kojega se nađe oporuka utvrdi da je osoba koja je
ostavila oporuku umrla ili da je proglašena umrlom, otvorit će njezinu
oporuku bez oštećenja pečata, pročitat će je i o tome sastaviti
zapisnik.

\(2\) Na način iz stavka 1. ovoga članka sud će postupiti bez obzira na
to je li oporuka valjana i bez obzira na to ima li više oporuka.

\(3\) Otvaranje i čitanje oporuke obavit će se u nazočnosti dviju osoba,
koje mogu biti i nasljednici.

\(4\) Proglašenju oporuke mogu biti nazočni nasljednici, zapisovnici i
druge osobe koje ostvaruju neko pravo iz ostavine i tražiti prijepis
oporuke.

\(5\) Općinski sud kojemu bude predana otvorit će i pročitati oporuku i
kad je za ostavinsku raspravu nadležan drugi općinski sud ili inozemno
tijelo.

**Zapisnik o proglašenju pisane oporuke**

Članak 205.

\(1\) Zapisnik o proglašenju pisane oporuke treba sadržavati:

1\. koliko je oporuka nađeno, koji datum nose i gdje su nađene,

2\. tko ih je predao sudu ili sastavljaču smrtovnice,

3\. koji su svjedoci bili nazočni otvaranju i proglašenju oporuke te
kako je utvrđena njihova istovjetnost,

4\. je li oporuka predana otvorena ili zatvorena i kakvim je pečatom
bila zapečaćena.

\(2\) Ako je prigodom otvaranja oporuke primijećeno da je pečat oštećen
ili da je u oporuci nešto brisano, precrtano ili ispravljeno, ili ako se
što drugo sumnjivo nađe, mora se i to u zapisniku navesti.

\(3\) Zapisnik potpisuju sudac, odnosno sudski savjetnik, zapisničar i
svjedoci.

\(4\) Na proglašenu oporuku sud će staviti potvrdu da je proglašena s
naznakom datuma kad je proglašena te broja i datuma ostalih pronađenih
oporuka koje je taj sud već proglasio.

**Proglašenje usmene oporuke**

Članak 206.

\(1\) Ako je ostavitelj napravio usmenu oporuku, i o tome postoji
isprava koju su svjedoci vlastoručno potpisali, sud će sadržaj te
isprave proglasiti po odredbama koje vrijede za proglašenje pisane
oporuke.

\(2\) Ako nema isprave iz stavka 1. ovoga članka, sud će odvojeno
saslušati svjedoke pred kojima je usmena oporuka izjavljena, a naročito
o okolnostima o kojima ovisi njezina valjanost, pa će se zapisnik o
saslušanju tih svjedoka proglasiti po odredbama koje vrijede za
proglašenje pisane oporuke.

\(3\) Ako stranka zahtijeva da se svjedoci usmene oporuke saslušaju pod
prisegom, ili ako sud ustanovi da je takvo saslušanje potrebno, odredit
će ročište za saslušanje tih svjedoka na koje će pozvati predlagatelja,
a ostale zainteresirane osobe samo ako se time ne bi odugovlačio
postupak.

**Proglašenje nestale ili uništene oporuke**

Članak 207.

\(1\) Ako je nezavisno od ostaviteljeve volje nestala ili je uništena
isprava u koju je bila oblikovana ostaviteljeva oporuka, a među
zainteresiranim osobama nema spora o prijašnjem postojanju te oporuke, o
obliku u kojemu je sastavljena, o načinu nestanka ili uništenja, kao ni
o njezinu sadržaju, ostavinski će sud o tome saslušati sve
zainteresirane osobe i o njihovim prijedlozima izvesti potrebne dokaze,
pa će zapisnik o tome proglasiti po odredbama koje vrijede za
proglašenje pisane oporuke.

\(2\) Ako bi ostavina, da nema oporuke, pripala općini, odnosno gradu,
sporazum iz stavka 1. ovoga članka o prijašnjem njezinu obliku i
sadržaju bit će valjan samo ako se s njime suglasi nadležni državni
odvjetnik prema mjestu gdje se imovina nalazi.

\(3\) Ako među zainteresiranim osobama ima osoba koje nisu sposobne same
voditi brigu o svojim pravima i interesima, sporazum iz stavka 1. i 2.
ovoga članka vrijedi samo uz suglasnost tijela nadležnog za poslove
skrbništva.

**Obavijest o proglašenju oporuke**

Članak 208.

Sud koji je proglasio oporuku bez odgode će o tome poslati obavijest u
Hrvatski upisnik oporuka, koji će odmah provesti upis.

**Dostava i čuvanje isprava o proglašenju oporuke**

Članak 209.

\(1\) Zapisnik o proglašenju oporuke s preslikom pisane oporuke,
preslikom isprave o usmenoj oporuci, odnosno preslikom zapisnika o
saslušanju svjedoka usmene oporuke, dostavit će se ostavinskom sudu, a
sud koji je oporuku proglasio zadržat će njihov izvornik.

\(2\) Izvorna pisana oporuka, isprave o usmenoj oporuci, zapisnik o
saslušanju svjedoka usmene oporuke, kao i zapisnik o sadržaju nestale
ili uništene pisane oporuke čuvat će se u sudu odvojeno od drugih spisa,
a njihova preslika, odnosno prijepis priložit će se ostavinskom spisu.

#### III. Pokretanje ostavinskog postupka

**Pokretanje postupka**

Članak 210.

Ostavinski se postupak pokreće po službenoj dužnosti kad sud primi
smrtovnicu ili izvadak iz matice umrlih, odnosno s njima izjednačenu
ispravu.

**Ispitivanje nadležnosti**

Članak 211.

\(1\) Nakon što primi ispravu iz članka 210. ovoga Zakona, sud će
ispitati je li nadležan za ostavinski postupak, pa ako ustanovi da nije
nadležan, dostavit će predmet nadležnom sudu.

\(2\) Ako sud ustanovi da je za ostavinski postupak nadležno inozemno
tijelo, rješenjem će se oglasiti nenadležnim i obustaviti postupak.

**Mjere ostavinskog suda za osiguranje ostavine**

Članak 212.

\(1\) Mjere za osiguranje ostavine može ostavinski sud odrediti tijekom
cijeloga ostavinskog postupka.

\(2\) Ostavinski sud može tijekom ostavinskog postupka mijenjati i
ukidati mjere osiguranja ostavine koje je odredio on sam ili neki drugi
sud ili tijelo vlasti.

\(3\) Mjere za osiguranje, a i njihove promjene i ukidanja određuje
ostavinski sud na zahtjev stranke, a i po službenoj dužnosti.

**Pozivanje izvršitelja oporuke**

Članak 213.

Ako je ostavitelj postavio izvršitelja oporuke, sud će mu to priopćiti i
pozvati ga da se u određenom roku očituje prima li se te dužnosti.

**Skrbnik nerođenog djeteta**

Članak 214.

\(1\) Ako se očekuje rođenje djeteta koje bi bilo pozvano na
nasljedstvo, ostavinski će sud o tome obavijestiti tijelo nadležno za
poslove skrbništva.

\(2\) Ako tijelo nadležno za poslove skrbništva drukčije ne odredi, o
pravima još nerođenog djeteta brinut će se jedan od njegovih roditelja.

**Postupak kad nema imovine ili kad ima samo pokretne imovine**

Članak 215.

\(1\) Ako prema podacima kojima sud raspolaže umrli nije ostavio
ostavinu, ostavinski će sud rješenjem odlučiti da se ne provodi
ostavinska rasprava.

\(2\) Isto će tako sud postupiti i u slučaju ako je ostavitelj ostavio
samo pokretnine i s njima izjednačena prava, a nijedna od osoba pozvanih
na nasljedstvo ne zahtijeva da se provede ostavinski postupak.

\(3\) Kad sud odluči ne provoditi ostavinski postupak, obavijestit će o
tome tijelo nadležno za poslove skrbništva ako među nasljednicima ima
osoba koje nisu sposobne da se same brinu o svojim pravima i interesima,
a nemaju roditelje ili druge zakonske zastupnike.

\(4\) Ako je sud odlučio da se ne provodi ostavinski postupak zbog toga
što se ostavina sastoji samo od pokretne imovine, ukinut će mjere
osiguranja ostavine kako bi osobe pozvane na nasljedstvo mogle slobodno
ostvarivati prava koja im pripadaju kao nasljednicima.

\(5\) Kad u ostavinu ulaze i stvarna prava na nekretninama, postupit će
se kao kad su iza ostavitelja ostale nekretnine, a kad postoje ostala
prava - kao da su ostale pokretnine.

**Odvajanje ostavine od imovine nasljednika**

Članak 216.

Kad se po odredbama zakona može zahtijevati odvajanje ostavine od
imovine nasljednika, sud će na prijedlog ovlaštenih osoba odrediti to
odvajanje, primjenjujući pri tom odredbe ovoga Zakona o privremenim
mjerama za osiguranje ostavine.

#### IV. Ostavinska rasprava

**Poziv na ročište**

Članak 217.

\(1\) Za ostavinsku raspravu sud će odrediti ročište.

\(2\) U pozivu na ročište sud će zainteresirane osobe obavijestiti o
pokretanju postupka, o tome je li mu koja oporuka već predana, te će ih
pozvati da odmah dostave sudu pisanu oporuku, odnosno ispravu o usmenoj
oporuci, ako se kod njih nalazi, ili da naznače svjedoke usmene oporuke.

\(3\) Sud će u pozivu upozoriti zainteresirane osobe da mogu do
donošenja prvostupanjskog rješenja o nasljeđivanju dati izjavu o
odricanju od nasljedstva usmeno na ročištu ili javno ovjerovljenom
ispravom, a ako na ročište ne dođu ili takvu izjavu ne daju, smatrat će
da žele biti nasljednici.

\(4\) Ako je ostavitelj ostavio oporuku, o pokretanju ostavinskoga
postupka sud će obavijestiti i na ročište pozvati i osobe koje bi mogle
po zakonu polagati pravo na nasljedstvo.

\(5\) Ako je ostavitelj postavio izvršitelja oporuke, sud će i njega
obavijestiti o pokretanju postupka.

**Pozivanje oglasom**

Članak 218.

\(1\) Ako se ne zna ima li nasljednika, sud će oglasom pozvati osobe
koje polažu pravo na nasljedstvo da se prijave sudu u roku od šest
mjeseci od objave oglasa u »Narodnim novinama«.

\(2\) Oglas će se pribiti na oglasnu ploču suda i objaviti u »Narodnim
novinama« i na drugi prikladan način.

\(3\) Po odredbama stavka 1. i 2. ovoga članka sud će postupiti i ako je
nasljedniku postavljen privremeni zastupnik zbog toga što je boravište
nasljednika nepoznato, a nasljednik nema opunomoćenika, ili zbog toga
što se nasljednik ili njegov zakonski zastupnik, koji nemaju
opunomoćenika, nalaze u inozemstvu ili su nedostupni, a dostava se nije
mogla obaviti.

\(4\) Pošto protekne rok iz stavka 1. ovoga članka, sud će provesti
ostavinsku raspravu na temelju izjave postavljenog skrbnika i podataka
kojima sud raspolaže.

**Predmet ostavinske rasprave**

Članak 219.

\(1\) Na ročištu za ostavinsku raspravu sud će raspraviti sva pitanja
važna za donošenje odluke u ostavinskom postupku, a naročito glede prava
na nasljedstvo, veličinu nasljednog dijela i prava na zapise.

\(2\) Sud o pravima odlučuje, u pravilu, pošto je zainteresiranim
osobama omogućio da daju potrebne izjave. Tijekom ostavinskog postupka
zainteresirane osobe mogu davati izjave bez nazočnosti drugih
zainteresiranih osoba, i nije potrebno da se u svakom slučaju tim
osobama omogući da se očituju o izjavama drugih zainteresiranih osoba.

\(3\) O pravima osoba koje nisu došle na ročište, a uredno su pozvane,
sud će odlučivati prema podacima kojima raspolaže, uzimajući u obzir
njihove pisane izjave koje stignu do donošenja odluke.

\(4\) Ako sud posumnja da je osoba koja po zakonu polaže pravo na
nasjedstvo jedini ili najbliži ostaviteljev srodnik, može saslušati i
osobe za koje smatra da bi mogle imati jednako ili jače nasljedno pravo,
a može te osobe pozvati i oglasom po odredbama članka 218. ovoga Zakona.

**Nasljednička izjava**

Članak 220.

\(1\) Svatko je ovlašten, ali nitko nije dužan dati nasljedničku izjavu.

\(2\) Za osobu koja nije dala izjavu o odricanju od nasljedstva smatra
se da želi biti nasljednikom.

\(3\) Osoba koja je valjano dala izjavu da prihvaća nasljedstvo, ne može
ga se više odreći.

\(4\) Nasljedničku izjavu potpisuju, odnosno stavljaju rukoznak
nasljednik ili njegov zastupnik.

\(5\) Ako nasljednik ili njegov zastupnik nije u stanju potpisati
nasljedničku izjavu, navest će razlog ovlaštenoj osobi, koja će to
zabilježiti u zapisniku.

\(6\) Potpis na ispravi o nasljedničkoj izjavi, kao i potpis na punomoći
za davanje nasljedničke izjave mora biti javno ovjerovljen.

\(7\) Ako nasljednik u nasljedničkoj izjavi ne izjavi odnosi li se
njegova izjava na ono što mu pripada na temelju zakona, ili na temelju
oporuke, ili kao nužni dio, smatra se da se izjava odnosi na nasljedstvo
na bilo kojem temelju.

\(8\) Sud neće zahtijevati nasljedničku izjavu ni od koga, ali
nasljednik koji ju želi dati može to učiniti usmeno pred ostavinskim
sudom ili pred svakim drugim općinskim sudom, odnosno predajom
ostavinskom sudu ovjerovljene isprave o tome.

\(9\) Prilikom davanja izjave o odricanju od nasljedstva sud će
nasljednika upozoriti da se može odreći nasljedstva samo u svoje ime,
ili i u ime svojih potomaka.

**Prigovor na popis**

Članak 221.

\(1\) Ako stranke prigovore popisu, sud može, ako to smatra potrebnim,
narediti sudskom službeniku ili javnom bilježniku da ponovno obavi
popis.

\(2\) Ako popis imovine nije obavljen, sud može, na temelju podataka
koje su mu dale zainteresirane osobe, sam utvrditi što ulazi u ostavinu.

**Upućivanje na parnicu zbog spora**

Članak 222.

\(1\) Sud će prekinuti ostavinski postupak i uputiti stranke na parnicu
ili postupak pred upravnim tijelom ako su među strankama sporne
činjenice o kojima ovisi neko njihovo pravo.

\(2\) Na način predviđen odredbom stavka 1. ovoga članka sud će
postupiti osobito ako su sporne činjenice:

1\. o kojima ovisi nasljedno pravo, a naročito valjanost ili sadržaj
oporuke ili odnos nasljednika i ostavitelja na temelju kojega se po
zakonu nasljeđuje,

2\. o kojima ovisi veličina nasljednog dijela, vrijednost nužnog dijela
ili uračunavanje u nasljedni dio,

3\. o kojima ovisi opravdanost isključenja nužnih nasljednika ili
postojanje razloga za nedostojnost,

4\. je li se neka osoba odrekla nasljedstva.

\(3\) Ako u navedenim slučajevima ne postoji spor o činjenicama, već se
stranke spore o primjeni prava, ostavinski sud neće prekidati ostavinski
postupak, nego će raspraviti pravna pitanja u ostavinskom postupku.

\(4\) Sud neće prekinuti postupak ni u slučaju iz stavka 1. ovoga
članka, ako se radi o činjenicama čije postojanje zakon pretpostavlja, o
činjenicama koje su općepoznate, te ako su sporne činjenice koje može
utvrditi na temelju javnih ili javno ovjerovljenih isprava, nego će na
temelju predmnjeve o postojanju tih činjenica, odnosno da je sadržaj tih
isprava istinit, donijeti rješenje o nasljeđivanju, a onoga koji tvrdi
suprotno predmnjevi uputit će da to dokaže u parnici, odnosno u upravnom
postupku.

**Upućivanje na parnicu zbog spora o pravu na zapis ili o drugom pravu
na ostavinu**

Članak 223.

\(1\) Ako su među strankama sporne činjenice o kojima ovisi pravo na
oporukom određeni zapis ili drugo pravo, sud će uputiti stranke na
parnicu ili postupak pred upravnim tijelom, ali neće prekinuti
ostavinski postupak.

\(2\) Ako u slučaju iz stavka 1. ovoga članka ne postoji spor o
činjenicama nego samo o primjeni prava, ostavinski će sud ta pravna
pitanja raspraviti u ostavinskom postupku.

**Upućivanje na parnicu zbog spora o sastavu ostavine**

Članak 224.

\(1\) Sud će prekinuti ostavinski postupak i uputiti stranke na parnicu
ili upravni postupak ako su između stranaka sporne činjenice:

1\. o kojima ovisi sastav ostavine,

2\. o kojima ovisi predmet zapisa.

\(2\) Sud neće prekinuti postupak u slučaju iz stavka 1. ovoga članka,
ako su sporne činjenice koje može utvrditi na temelju javnih ili javno
ovjerovljenih isprava, nego će na temelju predmnjeve da je sadržaj tih
isprava istinit donijeti rješenje o nasljeđivanju, a onoga koji tvrdi
suprotno uputit će da to dokaže u parnici, odnosno u upravnom postupku.

\(3\) Kad sud u slučaju iz stavka 1. ovoga članka prekida postupak,
prethodno će ispitati jesu li ispunjene pretpostavke za donošenje
djelomičnog rješenja o nasljeđivanju, pa će ga donijeti ako su
ispunjene.

\(4\) Prekid postupka iz stavka 1. ovoga članka ne odnosi se na ono što
je obuhvaćeno djelomičnim rješenjem o nasljeđivanju.

**Koga se upućuje na parnicu. Trajanje prekida**

Članak 225.

\(1\) Sud će uputiti na parnicu ili upravni postupak stranku čije pravo
smatra manje vjerojatnim.

\(2\) Ako sud prekine postupak, odredit će rok koji ne može biti dulji
od 30 dana, u kojemu upućena stranka treba pokrenuti parnicu ili upravni
postupak, te o pokretanju obavijestiti ostavinski sud.

\(3\) Ako stranka u određenom roku postupi po rješenju suda, prekid
postupka trajat će dok parnica ili upravni postupak ne bude pravomoćno
završen.

\(4\) Ako stranka u određenom roku ne postupi po rješenju suda,
prekinuti će se postupak nastaviti i dovršiti bez obzira na zahtjeve
glede kojih je stranka upućena na parnicu, odnosno upravni postupak. U
tom slučaju stranka koja je upućena na parnicu ili na upravni postupak
može svoja prava ostvarivati u postupku na koji je upućena.

\(5\) Ako je ostavinski sud postupio u skladu s odredbom stavka 4. ovoga
članka, a i u slučaju da je ostavinu raspravio a trebao je stranku
uputiti na parnicu ili upravni postupak, pravomoćnost odluke ostavinskog
suda ne sprječava da se o odnosnom zahtjevu pokrene parnica ili upravni
postupak.

#### V. Rješenje o nasljeđivanju i zapisu

**Sadržaj rješenja o nasljeđivanju**

Članak 226. (NN [48/03](http://www.zakon.hr/cms.htm?id=531),
[127/13](http://www.zakon.hr/cms.htm?id=534),
[14/19](https://www.zakon.hr/cms.htm?id=38741))

\(1\) Rješenjem o nasljeđivanju sud utvrđuje tko je ostaviteljevom smrću
postao njegov nasljednik i koja su prava time stekle i druge osobe.

\(2\) Rješenje iz stavka 1. ovoga članka sadrži:

1\. prezime i ime ostavitelja, njegov osobni identifikacijski broj, ime
jednoga od njegovih roditelja, datum rođenja, državljanstvo, te za osobe
umrle u braku i njihovo prezime koje su imale prije sklapanja braka,

2\. oznaku nekretnina s podacima iz zemljišnih knjiga potrebnima za
upis, kao i oznaku pokretnih stvari i drugih prava za koja je sud
utvrdio da ulaze u ostavinu,

3\. prezime i ime nasljednika, njegov osobni identifikacijski broj,
njegovo prebivalište, odnos nasljednika prema ostavitelju, nasljeđuje li
ga kao zakonski ili oporučni nasljednik, a ako ima više nasljednika, i
nasljedni dio svakoga pojedinog nasljednika izražen razlomkom,

4\. je li i kako nasljednikovo pravo uvjetovano, oročeno ili opterećeno
nalogom, odnosno inače ograničeno ili opterećeno i u čiju korist,

5\. prezime i ime, osobni identifikacijski broj i prebivalište osoba
kojima je u vezi s nasljeđivanjem ostavitelja pripalo pravo na zapis ili
neko drugo pravo iz ostavine s točnom oznakom toga prava.

\(3\) Ako u ostavinskom postupku svi nasljednici i zapisovnici
sporazumno predlože diobu i način diobe, sud će i taj sporazum unijeti u
rješenje o nasljeđivanju. Sud će isto tako postupiti ako diobu provede
prema članku 143. i 144. ovoga Zakona.

\(4\) Odredbe o rješenju o nasljeđivanju primjenjuju se na odgovarajući
način i na slučajeve ošasnosti (članak 20.), kao da su ostaviteljevi
nasljednici općina, odnosno grad na koje je na temelju ovoga Zakona
prešla ostavina.

\(5\) Ako sud ne raspolaže podatkom o osobnom identifikacijskom broju
ostavitelja, nasljednika ili osobe kojoj je u vezi s nasljeđivanjem
ostavitelja pripalo pravo na zapis ili neko drugo pravo iz ostavine, sud
će pribaviti taj podatak po službenoj dužnosti od Ministarstva
financija, Porezne uprave.

\(6\) Ministarstvo financija, Porezna uprava dužna je u roku od osam
dana, na zahtjev suda, uz dostavu podataka o imenu, prezimenu, datumu
rođenja ili broju osobne iskaznice za fizičke osobe, odnosno nazivu i
matičnom broju pravne osobe, dati podatak o osobnom identifikacijskom
broju.

\(7\) Ako Ministarstvo financija, Porezna uprava obavijesti sud o
nemogućnosti dostave podataka o osobnom identifikacijskom broju, sud će
donijeti rješenje o nasljeđivanju bez navođenja osobnog
identifikacijskog broja ostavitelja, nasljednika ili osobe kojoj je u
vezi s nasljeđivanjem ostavitelja pripalo pravo na zapis ili neko drugo
pravo iz ostavine.

\(8\) U slučaju iz stavka 7. ovoga članka sud će u rješenje o
nasljeđivanju, uz podatke iz stavka 2. točaka 3. i 5. ovoga članka, za
nasljednike i osobe kojima je u vezi s nasljeđivanjem ostavitelja
pripalo pravo na zapis ili neko drugo pravo iz ostavine unijeti druge
podatke kojima raspolaže, primjerice: podatke o broju osobne isprave,
datumu rođenja, imenu roditelja, državljanstvu, za osobe koje su u braku
njihovo prezime koje su imale prije sklapanja braka.

**Dostava rješenja o nasljeđivanju**

Članak 227. (NN [48/03](http://www.zakon.hr/cms.htm?id=531),
[127/13](http://www.zakon.hr/cms.htm?id=534),
[14/19](https://www.zakon.hr/cms.htm?id=38741))

\(1\) Rješenje o nasljeđivanju dostavit će se svim nasljednicima i
zapisovnicima, kao i osobama koje su tijekom postupka istakle zahtjev za
nasljedstvo.

\(2\) Pravomoćno rješenje o nasljeđivanju dostavit će se nadležnom
poreznom tijelu i nadležnom zemljišnoknjižnom sudu najkasnije u roku od
15 dana nakon isteka mjeseca u kojem je rješenje postalo pravomoćno.

**Upisi u zemljišnoj knjizi i predaja pokretnih stvari**

Članak 228.

\(1\) U rješenju o nasljeđivanju sud će odrediti da se nakon
pravomoćnosti rješenja o nasljeđivanju provedu u zemljišnoj knjizi
potrebni upisi u skladu s pravilima zemljišnoknjižnog prava.

\(2\) U rješenju o nasljeđivanju sud će odrediti da se nakon
pravomoćnosti rješenja o nasljeđivanju ovlaštenim osobama predaju
pokretne stvari koje su pohranjene kod suda, javnog bilježnika ili po
njihovu nalogu kod treće osobe.

\(3\) Ako je oporukom nasljedniku naloženo ispunjenje ili osiguranje
obveza u korist osoba koje se nisu sposobne same brinuti o svojim
pravima i interesima, ili radi ostvarenja neke općekorisne svrhe, sud će
odrediti nužne mjere osiguranja.

**Mjere osiguranja kad je pravo nasljednika ili zapisovnika uvjetovano**

Članak 229.

Kad je nasljednikovo pravo uvjetovano, oročeno ili opterećeno nalogom,
sud će na prijedlog zainteresiranih osoba odrediti potrebne privremene
mjere osiguranja.

**Posebno rješenje o zapisu**

Članak 230.

\(1\) Ako nasljednici ne osporavaju zapis, sud može i prije donošenja
rješenja o nasljeđivanju, na zahtjev zapisovnika, donijeti posebno
rješenje o zapisu.

\(2\) U tom slučaju na odgovarajući će se način primijeniti odredbe o
upisima u zemljišnoj knjizi i o predaji pokretnih stvari koje se nalaze
na čuvanju kod suda, javnog bilježnika ili po njihovu nalogu kod treće
osobe.

**Djelomično rješenje o nasljeđivanju**

Članak 231.

Kad je sastav ostavine samo djelomično nesporan, sud će nakon što utvrdi
tko su nasljednici, odnosno zapisovnici, donijeti djelomično rješenje o
nasljeđivanju kojim će utvrditi nasljednike i zapisovnike, te ono za što
nije sporno da je u sastavu ostavine.

**Učinak pravomoćnosti rješenja o nasljeđivanju i zapisu**

Članak 232.

\(1\) Smatra se da je pravomoćnim rješenjem o nasljeđivanju utvrđeno što
je u sastavu ostavine, tko je ostaviteljev nasljednik, koliki mu
nasljedni dio pripada, je li mu nasljedno pravo ograničeno ili
opterećeno i kako, te postoje li kakva prava na zapise i koja. Isto
vrijedi i za djelomično rješenje o nasljeđivanju glede onoga što je
njima utvrđeno.

\(2\) Što je utvrđeno pravomoćnim rješenjem o nasljeđivanju može
pobijati jedino onaj koji po odredbama ovoga Zakona nije vezan
pravomoćnošću rješenja o nasljeđivanju. On to može pobijati jedino putem
parnice s osobama u čiju korist glasi utvrđenje čiju istinitost
osporava.

\(3\) Pravomoćnim rješenjem o nasljeđivanju nisu vezane osobe koje tvrde
da im pripada neko pravo glede onoga za što je utvrđeno da je u sastavu
ostavine, ako nisu kao stranke sudjelovale u ostavinskoj raspravi, niti
su na nju bile uredno osobno pozvane.

\(4\) Pravomoćnim rješenjem o nasljeđivanju nisu vezane osobe koje tvrde
da im je zbog ostaviteljeve smrti pripalo nasljedno pravo na temelju
oporuke ili zakona, ili da im je pripalo pravo na neki zapis, ako nisu
kao stranke sudjelovale u ostavinskoj raspravi, niti su na nju bile
uredno osobno pozvane.

\(5\) Pravomoćnim rješenjem o nasljeđivanju vezane su osobe koje su kao
stranke sudjelovale u ostavinskoj raspravi ili su na nju bile uredno
osobno pozvane, no ipak nisu vezane:

\- glede prava koja bi za njih proizlazila iz naknadno pronađene
oporuke,

\- glede prava čije je utvrđenje ovisilo o tome kako će neko sporno
pitanje biti riješeno u parnici ili upravnom postupku na koji ih je
ostavinski sud uputio, ili ih je trebao uputiti, ako to pitanje nije
bilo riješeno prije pravomoćnosti rješenja o nasljeđivanju,

\- ako su ispunjene pretpostavke pod kojima bi u parničnom postupku
mogle zahtijevati ponavljanje postupka.

**Stjecanje od tobožnjeg nasljednika**

Članak 233.

\(1\) Tko je u dobroj vjeri prigodom naplatnog stjecanja neke stvari ili
prava koje pripada ostaviteljevu nasljedniku postupao s povjerenjem u
istinitost pravomoćnog rješenja o nasljeđivanju, ne znajući da to
utvrđenje nije istinito glede osobe od koje je stjecao, ipak je stekao
tu stvar ili pravo kao što bi ju stekao da je otuđivatelju zaista
pripadalo nasljedno pravo onako kako je navedeno u pravomoćnom rješenju
o nasljeđivanju.

\(2\) Ovim se ne dira u odredbe o stjecanju povjerenjem u istinitost i
potpunost zemljišnih knjiga kao ni u odredbe o stjecanju pokretnina od
nevlasnika.

#### VI. Nasljednikovi zahtjevi nakon pravomoćnosti rješenja o nasljeđivanju

**Naknadno pronađena imovina**

Članak 234.

\(1\) Ako se nakon pravomoćnosti rješenja o nasljeđivanju pronađe
imovina koja nije obuhvaćena tim rješenjem, sud neće ponovno provoditi
ostavinsku raspravu, nego će ovu imovinu novim rješenjem rasporediti na
temelju prije donesenog rješenja o nasljeđivanju, osim ako se neki od
nasljednika odrekao nasljedstva ili svoj nasljedni dio ustupio
sunasljedniku.

\(2\) Ako prije nije bila vođena ostavinska rasprava, sud će je po
službenoj dužnosti provesti samo ako su pronađene nekretnine ili s njima
izjednačena prava.

\(3\) Ako prije nije bila vođena ostavinska rasprava, a pronađene su
pokretnine ili s ­njima izjednačena prava, sud će provesti ostavinsku
raspravu samo na zahtjev zainteresiranih osoba.

**Naknadno pronađena oporuka**

Članak 235.

\(1\) Ako se nakon pravomoćnosti rješenja o nasljeđivanju pronađe
oporuka, sud će je proglasiti, te zapisnik o proglašenju i presliku
oporuke dostaviti ostavinskom sudu, a zadržati njezin izvornik.

\(2\) U slučaju iz stavka 1. ovoga članka ostavinski sud neće ponovno
voditi ostavinsku raspravu, nego će obavijestiti zainteresirane osobe o
proglašenju oporuke i upozoriti ih da mogu svoja prava na temelju
oporuke ostvarivati u parnici.

**Novi nasljednik ili zapisovnik**

Članak 236.

Osoba koju ne veže pravomoćno rješenje o nasljeđivanju ili zapisu, a
koja smatra da ima pravo kao nasljednik ili zapisovnik, može to svoje
pravo ostvarivati samo u parnici.

**Djelovanje razloga za ponavljanje postupka**

Članak 237.

\(1\) Nakon pravomoćnosti rješenja o nasljeđivanju ili o zapisu, stranke
mogu u rokovima i zbog razloga zbog kojih se može zahtijevati
ponavljanje parničnoga postupka pokrenuti parnicu i u njoj ostvarivati
svoja prava.

\(2\) U parnici iz stavka 1. ovoga članka sud će o postojanju
pretpostavaka za ponavljanje postupka odlučiti kao o prethodnome
pitanju.

#### VII. Postupak kad je nadležno inozemno tijelo

**Mjera za zaštitu domaćih nasljednika, zapisovnika i vjerovnika**

Članak 238.

\(1\) Kad je za odlučivanje o nasljedstvu iza određenog ostavitelja
nadležno inozemno tijelo, sud na čijem je području ostavitelj umro izdat
će po primitku smrtovnice oglas kojim će pozvati sve osobe u zemlji koje
se smatraju ostaviteljevim nasljednicima, zapisovnicima ili
vjerovnicima, da u oglasnom roku, koji ne može biti kraći od trideset
dana ni dulji od šest mjeseci, a koji teče od dana objave oglasa u
»Narodnim novinama«, to prijave sudu, jer će se u protivnom slučaju
ostaviteljeve pokretnine predati nadležnom tijelu strane države, ili
osobi koju ono ovlasti da ih primi.

\(2\) Oglas će se objaviti u »Narodnim novinama« i na oglasnoj ploči
suda, a po potrebi i na drugi prikladan način, a jedan primjerak oglasa
dostavit će se najbližem diplomatskom ili konzularnom predstavniku
odnosne strane države u našoj zemlji.

\(3\) Neće se izdati oglas ako vrijednost ostavine, bez odbitka dugova,
ne premašuje iznos od 20.000,00 kuna.

\(4\) Ako se oglas ne objavi, ostavina se ne smije predati prije nego
što proteknu tri mjeseca od dana smrti stranog državljanina.

**Zadržavanje ostavine**

Članak 239.

\(1\) Ako koja osoba prijavi sudu da se smatra ostaviteljevim
nasljednikom ili zapisovnikom, sud će za vrijeme dok tijelo strane
države ne odluči o tom njezinu pravu, zadržati one ostaviteljeve stvari
koje bi bile dovoljne tom njezinu pravu.

\(2\) Pošto tijelo strane države donese pravomoćnu odluku o njezinu
pravu, sud će u pogledu prijavljenog zahtjeva izvršiti ovu odluku glede
zadržanih stvari, a ostatak će potom predati tijelu strane države.

\(3\) Ako koji ostaviteljev vjerovnik prijavi svoju tražbinu, sud će
zadržati onoliko ostaviteljevih stvari koliko je potrebno za pokriće te
tražbine sve dok ona ne bude podmirena ili osigurana.

### G l a v a t r e ć a JAVNI BILJEŽNICI KAO SUDSKI POVJERENICI

#### I. Provođenje ostavinskih rasprava

**Javni bilježnici u svojstvu sudskog povjerenika**

Članak 240. (NN [48/03](http://www.zakon.hr/cms.htm?id=531),
[163/03](http://www.zakon.hr/cms.htm?id=532))

Brisan.

**Djelokrug javnog bilježnika**

Članak 241.

\(1\) Javni bilježnici kao sudski povjerenici provode radnje i donose
odluke u ostavinskom postupku sukladno odluci suda o povjeravanju i
odredbama ovoga Zakona.

\(2\) Sud može iz važnih razloga uvijek oduzeti javnom bilježniku
daljnje provođenje ostavinske rasprave koje mu je povjereno i raspravu
sam provesti ili povjeriti drugom javnom bilježniku.

\(3\) Važni razlozi iz stavka 2. ovoga članka primjerice jesu:
nemogućnost javnog bilježnika da zbog bolesti ili kojega drugog razloga
obavlja posao, očito zanemariva­­nje zakonskih obveza od strane javnog
bilježnika ili drugi važni razlozi po ocjeni suda.

\(4\) Protiv odluke suda iz stavka 1. i 2. ovoga članka nije dopuštena
žalba.

**Postupak**

Članak 242.

\(1\) Javni bilježnik povjerene mu radnje u nasljednim stvarima provodi
u skladu s odredbama ovoga Zakona po kojima sud provodi taj postupak.

\(2\) U postupku koji se provodi pred javnim bilježnikom stranka može
biti zastupana po odredbama koje se primjenjuju na zastupanje u
izvanparničnom postupku.

**Rokovi za provedbu postupka**

Članak 243.

\(1\) Povjereni postupak provođenja ostavinske rasprave javni je
bilježnik dužan provesti u roku koji mu sud za to odredi računajući od
dana primitka predmeta.

\(2\) U slučaju da javni bilježnik iz opravdanih razloga ne uspije u
roku iz stavka 1. ovoga članka provesti sve radnje, dostavit će o tome
izvješće sudu u kojem će obrazložiti razloge zbog kojih nije dovršio
postupak.

**Ovlasti i dužnosti javnog bilježnika**

Članak 244.(NN 33/15)

\(1\) Kao povjerenik suda u ostavinskom postupku javni bilježnik na
temelju odluke suda o povjeravanju provodi radnje i donosi odluke
propisane ovim Zakonom.

\(2\) U slučajevima iz članaka 222., 223. i 224. ovoga Zakona javni
bilježnik vratit će spis nadležnom sudu.

\(3\) U slučajevima iz članaka 140., 143. i 144. ovoga Zakona javni
bilježnik može donositi odluke samo uz suglasnost svih stranaka u
postupku. U protivnom vratit će spis nadležnom sudu.

\(4\) Nakon pravomoćnosti rješenja kojim je postupak okončan, odnosno
povodom izjavljenog prigovora, kao i u drugim slučajevima kada po
odredbama ovoga Zakona vraća spis nadležnom sudu, javni bilježnik vratit
će spis nadležnom sudu, a u javnobilježničkom spisu zadržati presliku
rješenja o povjeravanju provođenja ostavinskog postupka, presliku
smrtovnice, otpravak rješenja o nasljeđivanju, zapisnik ili drugi akt
kojim se postupak pred javnim bilježnikom okončava i spis vraća sudu.

**Dodjeljivanje ostavinskih predmeta u rad javnim bilježnicima**

Članak 245. (NN [48/03](http://www.zakon.hr/cms.htm?id=531),
[33/15](https://www.zakon.hr/cms.htm?id=6722))

\(1\) Sud će provođenje ostavinskih rasprava povjeravati javnim
bilježnicima sa sjedištem na području njegove nadležnosti u skladu s
odredbama ovoga članka.

\(2\) Ostavinski predmeti dodjeljuju se javnim bilježnicima u rad u
skladu s pravilnikom koji donosi ministar nadležan za poslove pravosuđa.
Pravilnikom će se, unutar područja nadležnosti pojedinog suda, odrediti
uža područja za dodjelu ostavinskih predmeta u rad javnim bilježnicima,
prema kriteriju blizine mjesta prema kojem je zasnovana mjesna
nadležnost suda za provođenje ostavinskog postupka i mjesta u kojem
javni bilježnik ima sjedište.

\(3\) Na području određenom pravilnikom iz stavka 2. ovoga članka
predmeti će se dodjeljivati javnim bilježnicima u rad ravnomjerno po
abecednom redu njihovih prezimena.

#### II. Položaj i rad javnog bilježnika kao sudskog povjerenika

**Važe­­nje zakona**

Članak 246.

\(1\) Ako ovim Zakonom nije drukčije propisano, za rad javnog bilježnika
kao sudskog povjerenika važe propisi kao za sudove.

\(2\) O razlozima za izuzeće javnog bilježnika odlučuje sud koji ga je
postavio za svoga povjerenika.

**Dostavljanje**

Članak 247.

Pozive i druge isprave koje sastavlja kao sudski povjerenik javni
bilježnik dostavlja strankama prema propisima o sudskoj dostavi.

**Oslobođenje od troškova državnih pristojbi**

Članak 248.

U izvršenju povjerenog posla javni je bilježnik ovlašten pribavljati
potrebne podatke i isprave od drugih nadležnih tijela. Podnesci kojima
to traži oslobođeni su od troškova državnih pristojbi.

**Nadzor suda**

Članak 249.

\(1\) Javni bilježnik ne može, osim iz osobito opravdanih razloga,
odbiti povjereni posao.

\(2\) O opravdanosti razloga iz stavka 1. ovoga članka odlučuje sud koji
mu je povjerio posao.

\(3\) Nadzor nad radom javnog bilježnika kao sudskog povjerenika obavlja
sud koji mu je povjerio posao.

\(4\) Kad javni bilježnik odbije povjereni posao ili kad mu sud oduzme
povjereni posao, sud će narediti javnom bilježniku predaju spisa i po
službenoj dužnosti izvršiti svoj nalog.

\(5\) Sud može novčanom kaznom kazniti javnog bilježnika koji odbije
izvršiti nalog suda ili odbije predati sudu spise o povjerenom poslu.
Glede te kazne primjenjuju se na odgovarajući način odredbe Ovršnog
zakona o kazni.

\(6\) Protiv rješenja o kazni dopuštena je žalba drugostupanjskom sudu.

\(7\) Protiv rješenja drugostupanjskog suda nisu dopušteni izvanredni
pravni lijekovi.

**Prestanak rada javnog bilježnika**

Članak 250.

U slučaju prestanka rada javnog bilježnika i promjene službenoga
sjedišta javnog bilježnika, kojem je sud povjerio provođenje ostavinskog
postupka, postupit će se po odredbama Zakona o javnom bilježništvu koje
se odnose na postupak s javnobilježničkim spisima nakon što se uprazni
javnobilježničko mjesto.

#### III. Nagrada i troškovi javnog bilježnika kao sudskog povjerenika

**Nagrada i troškovi**

Članak 251.

\(1\) Nagrada i troškovi javnog bilježnika kao povjerenika sudske vlasti
u provođenju ostavinskog postupka određuju se tako da se jedna nagrada u
pravilu odnosi na sve radnje javnog bilježnika u pojedinom ostavinskom
postupku.

\(2\) Pravilnikom o nagradi za provođenje ostavinskog postupka propisat
će se za koje radnje javni bilježnik ima pravo na posebnu nagradu (popis
ostavine i sl.).

\(3\) Kad u ostavinskom postupku javni bilježnik postupa kao povjerenik
suda, ne plaća se javnobilježnička pristojba.

**Pravilnik**

Članak 252.

\(1\) Visinu nagrade i naknade troškova za radnje iz prethodnog članka
propisat će ministar nadležan za poslove pravosuđa po pribavljenom
mišljenju Vrhovnog suda Republike Hrvatske i Hrvatske javnobilježničke
komore.

\(2\) Javni bilježnik smije za službene radnje koje je proveo u
ostavinskom postupku kao povjerenik suda računati i naplaćivati samo
nagradu po propisanoj tarifi. Zabranjeno je javnom bilježniku sklapanje
pogodbe sa strankama o plaćanju nagrade i troškova drukčije nego je
propisano tarifom.

### D I O P E T I PRIJELAZNE I ZAVRŠNE ODREDBE

Članak 253.

\(1\) Prava stranaka u vezi s nasljeđivanjem prosuđivat će se po zakonu
koji se primjenjivao u času otvaranja nasljedstva.

\(2\) Postupovne odredbe ovoga Zakona primjenjivat će se na sve
slučajeve nasljeđivanja o kojima nije do časa primjene ovoga Zakona
doneseno pravomoćno rješenje o nasljeđivanju, niti je nasljeđivanje
sporazumom, diobom ili na drugi način konačno uređeno.

\(3\) Sud će povjeriti javnim bilježnicima ostavinske predmete u kojima
do dana primjene ovoga Zakona nije poduzeo ni jednu radnju.

Članak 254.

\(1\) Do dana primjene ovoga Zakona valjanost oblika oporuke i opoziva
oporuke prosuđivat će se po odredbama Zakona o nasljeđivanju (»Narodne
novine«, br. 52/71., 47/78. i 56/00.).

\(2\) Do dana primjene ovoga Zakona valjanost ugovora o ustupu i
raspodjeli imovine za života, ugovora o doživotnom uzdržavanju, ugovora
o odricanju od nasljedstva i ugovora o prijenosu nasljednog dijela prije
diobe prosuđivat će se po odredbama Zakona o nasljeđivanju (»Narodne
novine«, br. 52/71., 47/78. i 56/00.).

Članak 255.

\(1\) Ministar nadležan za poslove pravosuđa donijet će pravilnik iz
članka 68. stavka 2. ovoga Zakona u roku od tri mjeseca od dana stupanja
na snagu ovoga Zakona.

\(2\) Ministar nadležan za poslove pravosuđa donijet će pravilnik iz
članka 252. stavka 1. ovoga Zakona u roku od četiri mjeseca od dana
stupanja na snagu ovoga Zakona.

\(3\) Hrvatska javnobilježnička komora osnovat će Hrvatski upisnik
oporuka u roku od dva mjeseca od dana stupanja na snagu pravilnika iz
stavka 1. ovoga članka.

Članak 256.

Na području općinskih sudova gdje do dana stupanja na snagu ovoga Zakona
nisu imenovani javni bilježnici ostavinske postupke provode nadležni
sudovi sve do imenovanja javnih bilježnika za područja tih sudova.

Članak 257.

\(1\) Rokovi koji su počeli teći prije stupanja na snagu ovoga Zakona
istječu kad istekne vrijeme određeno ovim Zakonom, ali ako je po
odredbama koje su prestale vrijediti već počeo teći rok koji je dulji,
onda protekom tog roka.

\(2\) Kad je ovim Zakonom određen rok koji po odredbama koje su prestale
vrijediti nije bio predviđen, taj rok ne može početi teći prije stupanja
na snagu ovoga Zakona.

Članak 258.

Ministar vanjskih poslova Republike Hrvatske bez odgode će obavijestiti
Vladu Sjedinjenih Američkih Država kao depozitara prema Konvenciji o
jednoobraznom zakonu o obliku međunarodne oporuke da su ovlaštene osobe
za sastavljanje međunarodne oporuke u Republici Hrvatskoj suci općinskih
sudova, sudski savjetnici u općinskim sudovima i javni bilježnici, a u
inozemstvu konzularni, odnosno diplomatsko-konzularni predstavnici
Republike Hrvatske.

Članak 259.

\(1\) Danom primjene ovoga Zakona prestaje važiti Zakon o nasljeđivanju
(»Narodne novine«, br. 52/71., 47/78. i 56/00.).

\(2\) Posebni propisi o nasljeđivanju ostaju na snazi.

Članak 260.

Ovaj Zakon stupa na snagu osmoga dana od dana objave u »Narodnim
novinama«, a počet će se primjenjivati nakon šest mjeseci od dana
stupanja na snagu.

#### Prijelazne i završne odredbe iz NN 127/13

Članak 5.

Članak 1. ovoga Zakona (dakle novi st. 6. i 7. u čl. 139) neće se
primjenjivati na ovršne postupke i postupke osiguranja pokrenute prije
stupanja na snagu ovoga Zakona.

Članak 6.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 14/19

Članak 4.

U postupcima u kojima do dana stupanja na snagu ovoga Zakona nije
doneseno rješenje o nasljeđivanju primjenjivat će se članak 2. ovoga
Zakona.

Članak 5.

Ovaj Zakon stupa na snagu osmoga dana od dana objave u »Narodnim
novinama«.

 
