### USTAVNI ZAKON O SURADNJI REPUBLIKE HRVATSKE S MEĐUNARODNIM KAZNENIM SUDOM

#### I. OPĆENITE ODREDBE

Članak 1.

Ovim Ustavnim zakonom uređuje se suradnja Republike Hrvatske s
Međunarodnim kaznenim sudom za teška kršenja međunarodnog humanitarnog
prava počinjena na području bivše Jugoslavije od 1991. godine (u
daljnjem tekstu: Međunarodni kazneni sud), te izvršavanje obveza koje za
Republiku Hrvatsku proizlaze iz Rezolucije Vijeća sigurnosti br. 827.
(1993), Statuta i Pravila o postupku i dokazima Međunarodnoga kaznenog
suda.

Pod Međunarodnim kaznenim sudom razumijeva se sud osnovan Rezolucijom
827. (1993) Vijeća sigurnosti Ujedinjenih naroda radi suđenja osobama
odgovornima za teška kršenja međunarodnoga humanitarnog prava počinjena
na području bivše Jugoslavije od 1991. godine.

Članak 2.

Nositelj suradnje s Međunarodnim kaznenim sudom u ime Republike Hrvatske
je Vlada Republike Hrvatske.

Vlada Republike Hrvatske može svojom odlukom osnovati posebna tijela
radi obavljanja poslova suradnje s Međunarodnim kaznenim sudom. U odluci
o osnivanju takvog tijela pobliže će se odrediti njegove zadaće i
ovlasti.

Državna tijela Republike Hrvatske surađuju s Međunarodnim kaznenim sudom
putem Vlade Republike Hrvatske, ako Vlada Republike Hrvatske ne odluči
drukčije. Suradnja s Međunarodnim kaznenim sudom odvija se na hrvatskom
jeziku, a iznimno i na jednom od službenih jezika Međunarodnoga kaznenog
suda.

Članak 3.

Zahtjev za suradnju ili izvršenje pojedinih odluka Međunarodnoga
kaznenog suda dostavlja se Vladi Republike Hrvatske.

Zahtjevu za suradnju ili izvršenje odluke Međunarodnoga kaznenog suda
Republika Hrvatska udovoljit će ako je zahtjev ili odluka utemeljena na
odgovarajućim odredbama Statuta i Pravila o postupku i dokazima
Međunarodnoga kaznenog suda i ako nije u suprotnosti s Ustavom Republike
Hrvatske.

Zahtjev za suradnju i izvršenje odluke Međunarodnoga kaznenog suda, koji
udovoljava zahtjevima iz stavka 2. ovoga članka, Vlada Republike
Hrvatske dostavlja nadležnom državnom tijelu radi izvršenja.

Članak 4.

Državna tijela nadležna za postupanje po zahtjevu za suradnju
Međunarodnoga kaznenog suda obavljaju pojedine radnje kojima se ta
suradnja ostvaruje na način propisan zakonom Republike Hrvatske.

Stvarna i mjesna nadležnost sudova i drugih državnih tijela koja
postupaju po zahtjevu Međunarodnoga kaznenog suda za suradnju određuje
se prema pravilima koja vrijede za određivanje nadležnosti u kaznenom
postupku, odnosno u drugom postupku u kojem se obavlja radnja kojom se
ostvaruje suradnja, ako ovim Ustavnim zakonom nije drukčije određeno.

Članak 5.

Državno tijelo koje u pojedinom slučaju obavlja određene poslove
suradnje, odnosno izvršava odluku Međunarodnoga kaznenog suda podnijet
će Vladi Republike Hrvatske cjelovito izvješće o obavljenim poslovima
suradnje ili o izvršenju odluke odmah, a najkasnije u roku od 3 dana.

Državno tijelo iz stavka 1. ovoga članka, na zahtjev Vlade Republike
Hrvatske ili ako ocijeni da za to postoji potreba, izvješćivat će Vladu
Republike Hrvatske o tijeku suradnje ili izvršenja odluke Međunarodnoga
kaznenog suda.

Državno tijelo koje tijekom obavljanja pojedinih poslova suradnje ili
izvršenja odluke Međunarodnoga kaznenog suda utvrdi da suradnja ili
izvršenje odluke nije moguće zbog pravnih ili drugih zapreka, izvijestit
će o tome Vladu Republike Hrvatske.

Sudovi i Državno odvjetništvo Republike Hrvatske iz stavka 3. ovoga
članka izvješćuju Vladu Republike Hrvatske o poslovima suradnje ili
izvršenju odluke Međunarodnoga kaznenog suda putem Ministarstva
pravosuđa Republike Hrvatske.

#### II. DJELOVANJE MEĐUNARODNOGA KAZNENOG SUDA NA PODRUČJU REPUBLIKE HRVATSKE

Članak 6.

Radi učinkovitog ostvarivanja suradnje Republike Hrvatske i
Međunarodnoga kaznenog suda, Vlada Republike Hrvatske može odobriti da
Međunarodni kazneni sud ima ured na području Republike Hrvatske.

Vlada Republike Hrvatske može odlukom kojom se odobrava osnivanje ureda
ili posebnim ugovorom odrediti uvjete rada ureda iz stavka 1. ovoga
članka.

Članak 7.

Međunarodni kazneni sud i njegov tužitelj uz odobrenje Vlade Republike
Hrvatske mogu na području Republike Hrvatske poduzimati pojedine radnje
radi otkrivanja zločina iz svojega djelokruga, osim mjera prisile i
drugih radnji koje ograničavaju temeljna prava i slobode građana.

Članak 8.

Predstavnicima Međunarodnoga kaznenog suda odobrit će se nazočnost na
glavnoj raspravi suda u Republici Hrvatskoj u postupku zbog kaznenog
djela iz djelokruga Međunarodnoga kaznenog suda te će im se dopustiti
uvid u spis predmeta i na njihov zahtjev dostaviti primjerak presude.

#### III. USTUPANJE KAZNENOG PROGONA I KAZNENOG POSTUPKA

Članak 9.

Na obrazloženi zahtjev Međunarodnoga kaznenog suda ustupit će mu se
kazneni postupak koji se vodi pred sudovima u Republici Hrvatskoj protiv
okrivljenika za kazneno djelo koje je prema Statutu Međunarodnoga
kaznenog suda u njegovu djelokrugu.

Rješenje o ustupanju kaznenog progona i kaznenog postupka donosi vijeće
nadležnoga županijskog suda sastavljeno od tri suca. Vijeće će odbiti
zahtjev za ustupanje kaznenog progona i kaznenog postupka ako se zahtjev
ne odnosi na istog okrivljenika i isto kazneno djelo, ili ako je
okrivljenik za to kazneno djelo već presuđen pravomoćnom presudom suda u
Republici Hrvatskoj. Iznimno, kazneni postupak dovršen pravomoćnom
presudom ustupit će se Međunarodnom kaznenom sudu ako se zahtjev odnosi
na ponavljanje postupka pred Međunarodnim kaznenim sudom prema odredbama
članka 10. stavka 2. Statuta Međunarodnoga kaznenog suda.

Na sjednicu vijeća iz stavka 2. ovoga članka pozivaju se državni
odvjetnik, okrivljenik i njegov branitelj, koji na sjednici mogu
iznijeti svoja stajališta i prijedloge glede zahtjeva Međunarodnoga
kaznenog suda za ustupanje kaznenog progona i kaznenog postupka.
Sjednica vijeća održat će se i ako pozvane osobe nisu nazočne. Sjednica
vijeća održat će se i u slučaju ako je okrivljenik u bijegu ili je
nedostupan sudu.

Na rješenje o ustupanju kaznenog progona i kaznenog postupka
Međunarodnom kaznenom sudu državni odvjetnik, okrivljenik i njegov
branitelj mogu izjaviti žalbu u roku od 8 dana. Žalba zadržava
izvršenje.

O žalbi iz stavka 4. ovoga članka odlučuje Vrhovni sud Republike
Hrvatske u vijeću sastavljenom od pet sudaca.

Odlučujući povodom žalbe, vijeće Vrhovnog suda Republike Hrvatske može
rješenjem potvrditi, ukinuti ili preinačiti prvostupanjsko rješenje.

Po pravomoćnosti rješenja o ustupanju kaznenog progona i kaznenog
postupka, rješenje se zajedno sa spisom predmeta putem Ministarstva
pravosuđa dostavlja Vladi Republike Hrvatske koja ga prosljeđuje
Međunarodnom kaznenom sudu.

Članak 10.

Nakon pravomoćnosti rješenja kojim se ustupa kazneni postupak, neće se
protiv okrivljenika za isto kazneno djelo pokretati postupak, a postupak
koji je u tijeku obustavit će se. Kada je presuda suda u Republici
Hrvatskoj postala pravomoćna, neće se izvršiti, a ako je izvršenje u
tijeku, bit će prekinuto danom kada okrivljenik bude predan Međunarodnom
kaznenom sudu.

Članak 11.

Kazneni postupak koji se vodio pred sudom u Republici Hrvatskoj, a
obustavljen je radi ustupanja kaznenog postupka Međunarodnom kaznenom
sudu, može se ponoviti pred nadležnim sudom Republike Hrvatske, ako
Međunarodni kazneni sud nije svojom presudom odlučio o krivnji
okrivljenika za jedno ili više kaznenih djela za koja se u Republici
Hrvatskoj vodio kazneni postupak. U tom slučaju može se izvršiti
pravomoćna presuda suda u Republici Hrvatskoj ili nastaviti izvršenje
presude koje je prekinuto, kao i započeti kazneni progon u slučaju kada
do njegova pokretanja nije došlo zbog toga što je postupak vođen pred
Međunarodnim kaznenim sudom.

Kada su presudom Međunarodnoga kaznenog suda obuhvaćena samo neka
kaznena djela za koja postoji pravomoćna presuda suda u Republici
Hrvatskoj, sud Republike Hrvatske izmijenit će presudu glede kazne,
primjenjujući na odgovarajući način odredbe Zakona o krivičnom postupku
koje se odnose na izmjenu presude prema pravilima o ponavljanju
postupka.

Članak 12.

Okrivljeniku o čijoj je krivnji odlučio Međunarodni kazneni sud, ne može
se za isto kazneno djelo suditi u Republici Hrvatskoj, niti se može
izvršiti prijašnja presuda suda u Republici Hrvatskoj koja se odnosi na
to kazneno djelo.

Na zahtjev državnog odvjetnika ili okrivljenika kojemu je sudio
Međunarodni kazneni sud, preinačit će se presuda suda u Republici
Hrvatskoj za isto kazneno djelo, odgovarajućom primjenom odredaba Zakona
o krivičnom postupku koje se odnose na izmjenu presude prema pravilima o
ponavljanju postupka.

#### IV. UHIĆENJE I PRITVOR OKRIVLJENIKA, TE NJEGOVA PREDAJA MEĐUNARODNOM KAZNENOM SUDU

Članak 13.

O zahtjevu Međunarodnoga kaznenog suda za uhićenje određene osobe, koja
je okrivljenik pred tim sudom, odlučuje naredbom istražni sudac
nadležnog županijskog suda. Naredbu o uhićenju izvršavaju redarstvene
vlasti.

Istražni sudac odlučuje naredbom i o zahtjevu tužitelja Međunarodnoga
kaznenog suda da se osumnjičenik uhiti iz razloga hitnosti prema članku
40. Pravila o postupku i dokazima Međunarodnoga kaznenog suda. U tom
slučaju uhićenik može biti zadržan najdulje 48 sati i po proteku toga
roka mora biti pušten na slobodu ako Međunarodni kazneni sud ne zatraži
njegovu predaju.

Redarstvene vlasti uhitit će okrivljenika i bez naredbe istražnog suca
ako je za okrivljenikom raspisana tjeralica nadležnog tijela Republike
Hrvatske ili Međunarodnoga kaznenog suda.

Redarstvene vlasti dužne su odmah uhićenika dovesti pred istražnog suca
nadležnoga županijskog suda koji odlučuje o pritvaranju okrivljenika ili
njegovu puštanju na slobodu. Pritvor određen rješenjem istražnog suca
može trajati najdulje dva mjeseca, nakon čega se pritvor može produljiti
samo odlukom vijeća nadležnoga županijskog suda.

Pritvor može odrediti i vijeće županijskog suda tijekom postupka u kojem
odlučuje o zahtjevu Međunarodnoga kaznenog suda da mu se okrivljenik
preda ili da mu se ustupi kazneni progon i kazneni postupak. Na temelju
rješenja vijeća pritvor može trajati do dva mjeseca, s tim da se pritvor
može produljivati u postupku preispitivanja postojanja razloga za
pritvor prema odredbi članka 14. stavka 3. ovoga Ustavnog zakona.

Članak 14.

Istražni sudac ili vijeće županijskog suda donijet će rješenje o
pritvoru okrivljenika ako postoji zahtjev Međunarodnoga kaznenog suda da
mu se okrivljenik preda i ako postoji neki od razloga za određivanje
pritvora koji je predviđen u članku 182. stavku 1. i 2. Zakona o
krivičnom postupku (\"Narodne novine\", br. 34/93. - pročišćeni tekst,
38/93., 25/94. i 28/96.). Prije donošenja rješenja o pritvoru istražni
će sudac obvezno ispitati okrivljenika, a može pozvati državnog
odvjetnika da se očituje o potrebi određivanja pritvora.

Pritvor određen prema stavku 1. ovoga članka može trajati dok
okrivljenik ne bude predan Međunarodnom kaznenom sudu ili dok se ne
donese rješenje kojim se zahtjev za predaju okrivljenika ili ustup
kaznenog progona i kaznenog postupka odbija, a ukupno najdulje šest
mjeseci.

Vijeće županijskog suda sastavljeno od tri suca dužno je svaka dva
mjeseca preispitati postoje li i dalje razlozi za pritvor te to utvrditi
svojim rješenjem. Vijeće će po službenoj dužnosti ukinuti pritvor čim
prestanu razlozi zbog kojih je određen.

Ako ovim Ustavnim zakonom nije drukčije određeno, na žalbu na rješenje o
pritvoru i postupak izvršenja pritvora na odgovarajući će se način
primijeniti odredbe Zakona o krivičnom postupku.

Članak 15.

U postupku povodom zahtjeva za predaju okrivljenika Međunarodnom
kaznenom sudu na odgovarajući će se način primijeniti odredbe Zakona o
krivičnom postupku o pozivanju, dovođenju, obećanju okrivljenika da neće
napuštati boravište, jamstvu te izdavanju tjeralice.

Članak 16.

Obrazloženi zahtjev za predaju okrivljenika Međunarodni kazneni sud
dostavlja Vladi Republike Hrvatske. Uz zahtjev Međunarodni kazneni sud
dostavlja podatke potrebne za utvrđenje istovjetnosti okrivljenika i
potvrđenu optužnicu podignutu pred Međunarodnim kaznenim sudom.

Vlada Republike Hrvatske putem Ministarstva pravosuđa dostavlja zahtjev
županijskom sudu na čijem području okrivljenik ima prebivalište, koji o
zahtjevu odlučuje u vijeću sastavljenom od tri suca.

Ako okrivljenik nema prebivalište na području Republike Hrvatske, ako
nije moguće utvrditi gdje mu je prebivalište ili ako za to postoje drugi
važni razlozi, predsjednik Vrhovnog suda Republike Hrvatske odredit će
rješenjem županijski sud pred kojim će se voditi postupak povodom
zahtjeva Međunarodnoga kaznenog suda.

Protiv rješenja iz stavka 3. ovoga članka žalba nije dopuštena.

Članak 17.

U postupku odlučivanja o zahtjevu Međunarodnoga kaznenog suda za predaju
okrivljenika, sud će upoznati okrivljenika sa zahtjevom i optužbama koje
mu se stavljaju na teret ispitati ga o djelima koja mu se stavljaju na
teret te o drugim okolnostima važnim za odlučivanje o zahtjevu
Međunarodnoga kaznenog suda.

Članak 18.

U postupku odlučivanja o zahtjevu Međunarodnoga kaznenog suda da mu se
preda okrivljenik, okrivljenik obvezno ima branitelja. Ako okrivljenik
ne uzme branitelja, odredit će mu sud branitelja po službenoj dužnosti.

Nazočnost branitelja obvezna je i prilikom ispitivanja okrivljenika
prema članku 14. stavku 1. ovoga Ustavnog zakona. Ako okrivljenik
prilikom tog ispitivanja ne osigura branitelja u roku od 6 sati, odredit
će mu sud branitelja po službenoj dužnosti.

Na postavljanje i razrješenje branitelja po službenoj dužnosti
primjenjivat će se odredbe Zakona o krivičnom postupku, ako ovim
Ustavnim zakonom nije drukčije određeno.

Članak 19.

U postupku povodom zahtjeva Međunarodnoga kaznenog suda da mu se
okrivljenik preda vijeće će saslušati državnog odvjetnika te utvrditi
činjenice potrebne za donošenje odluke primjenjujući na odgovarajući
način odredbe Zakona o krivičnom postupku.

Članak 20.

Vijeće će donijeti rješenje kojim udovoljava zahtjevu za predaju
okrivljenika Međunarodnom kaznenom sudu ako utvrdi da se zahtjev odnosi
na osobu protiv koje se vodi postupak za predaju i da se radi o kaznenom
djelu za koje je Međunarodni kazneni sud nadležan prema svom Statutu. U
suprotnom, vijeće će rješenjem odbiti zahtjev Međunarodnoga kaznenog
suda. Vijeće će rješenjem odbiti zahtjev i u slučaju ako je okrivljeniku
za isto djelo presuđeno pravomoćnom presudom suda u Republici Hrvatskoj,
a zahtjev za predaju nije podnesen radi ponavljanja postupka pred
Međunarodnim kaznenim sudom prema odredbama članka 10. stavka 2. Statuta
Međunarodnoga kaznenog suda.

Članak 21.

Rješenje kojim se zahtjev Međunarodnoga kaznenog suda za predaju
okrivljenika odbija, po službenoj se dužnosti zajedno sa spisom predmeta
dostavlja Vrhovnom sudu Republike Hrvatske koji u vijeću od pet sudaca
razmatra zahtjev i prvostupanjsko rješenje te svojim rješenjem
potvrđuje, ukida ili preinačuje rješenje županijskog suda.

Članak 22.

Na rješenje županijskog suda kojim se udovoljava zahtjevu Međunarodnoga
kaznenog suda da mu se preda okrivljenik, državni odvjetnik, okrivljenik
i njegov branitelj imaju pravo žalbe u roku od osam dana. Žalba zadržava
izvršenje rješenja, a o njoj odlučuje vijeće Vrhovnog suda Republike
Hrvatske u vijeću od pet sudaca.

Na postupak odlučivanja vijeća Vrhovnoga suda Republike Hrvatske o žalbi
iz stavka 1. ovoga članka, te na odlučivanje prema članku 21. ovoga
Ustavnog zakona, na odgovarajući će se način primijeniti odredbe Zakona
o krivičnom postupku koje se odnose na odlučivanje o žalbi na presudu.

Članak 23.

Pravomoćno sudsko rješenje kojim se dopušta predaja okrivljenika
Međunarodnom kaznenom sudu konačno je.

Protiv pravomoćnog sudskog rješenja kojim se dopušta predaja
okrivljenika Međunarodnom kaznenom sudu može se podnijeti ustavna tužba
Ustavnom sudu Republike Hrvatske.

Ministar pravosuđa može privremeno odgoditi predaju okrivljenika zbog
bolesti okrivljenika ili drugog naročito opravdanog razloga.

Članak 24.

Pravomoćno i izvršno rješenje kojim je odlučeno o zahtjevu Međunarodnoga
kaznenog suda da mu se okrivljenik preda dostavlja se putem Ministarstva
pravosuđa Vladi Republike Hrvatske koja ga prosljeđuje Međunarodnom
kaznenom sudu.

#### V. PRAVNA POMOĆ MEĐUNARODNOM KAZNENOM SUDU

Članak 25.

Na zahtjev Međunarodnoga kaznenog suda nadležna državna tijela Republike
Hrvatske obavit će pojedine istražne radnje, prikupiti potrebne podatke
o kaznenom djelu i počinitelju te drugim činjenicama važnim za kazneni
postupak, raspisati tjeralicu, dostaviti poziv i druga pismena koja
osobama s boravištem u Republici Hrvatskoj šalje Međunarodni kazneni sud
te obaviti druge radnje važne za postupak pred Međunarodnim kaznenim
sudom.

Predstavnicima Međunarodnoga kaznenog suda može se na njihov zahtjev
omogućiti nazočnost pri obavljanju radnji iz stavka 1. ovoga članka te
da pri tome postavljaju pitanja, daju prijedloge te, ako to ne bi štetno
utjecalo na obavljanje radnje, snimaju njeno odvijanje uređajima za
optičko i zvučno snimanje.

Članak 26.

Na zahtjev Međunarodnoga kaznenog suda Vlada Republike Hrvatske odobrit
će prijevoz okrivljenika, svjedoka i drugih osoba preko područja
Republike Hrvatske.

Nadležna državna tijela Republike Hrvatske poduzet će radnje potrebne za
siguran prijevoz osoba iz stavka 1. ovoga članka, uključivši i mjere
ograničenja slobode osoba koje se prevoze.

Članak 27.

U postupku pružanja pravne pomoći Međunarodnom kaznenom sudu
primjenjivat će se na odgovarajući način odredbe članka 3., 4. i 5.
ovoga Ustavnog zakona.

#### VI. IZVRŠENJE PRESUDE MEĐUNARODNOGA KAZNENOG SUDA

Članak 28.

Pravomoćna presuda Međunarodnoga kaznenog suda može se izvršiti u
Republici Hrvatskoj. Vlada Republike Hrvatske izvijestit će Međunarodni
kazneni sud o spremnosti Republike Hrvatske da prihvati osuđenike na
izdržavanje zatvorske kazne.

Članak 29.

Zatvorska se kazna izvršava prema propisima Republike Hrvatske koji se
odnose na izvršenje kazni.

Međunarodnom kaznenom sudu omogućit će se nadzor nad izvršenjem kazne.

Članak 30.

Kada se prema propisima Republike Hrvatske steknu uvjeti za pomilovanje,
ublažavanje kazne ili uvjetni otpust, o tome će se obavijestiti
Međunarodni kazneni sud radi donošenja odgovarajuće odluke.

Članak 31.

Nadležni sud u Republici Hrvatskoj izvršit će presudu Međunarodnoga
kaznenog suda koja se odnosi na oduzimanje imovinske koristi ostvarene
izvršenjem kaznenog djela, povrat imovine osobama kojima je ta imovina
protupravno oduzeta kaznenim djelom, odnosno na novčanu naknadu za
protupravno oduzetu imovinu kada povrat te imovine nije moguć.

Sud u Republici Hrvatskoj je sukladno članku 12. Zakona o parničnom
postupku (\"Narodne novine\", br. 53/91. i 91/92.) vezan za presudu
Međunarodnoga kaznenog suda u pogledu kaznenog djela i kaznene
odgovornosti.

#### VII. ZAKLJUČNE ODREDBE: O TROŠKOVIMA, IMUNITETU I OSTALIM PITANJIMA

Članak 32.

Vlada Republike Hrvatske može od Međunarodnoga kaznenog suda tražiti
namirenje troškova koji su nastali za Republiku Hrvatsku izvršenjem
poslova suradnje s Međunarodnim kaznenim sudom obavljenih na njegov
zahtjev.

Kada se u postupku ostvarivanja suradnje po zahtjevu Međunarodnoga
kaznenog suda očekuju troškovi iznad visine utvrđene odlukom Vlade
Republike Hrvatske, od Međunarodnoga kaznenog suda može se tražiti
predujmljenje tih troškova.

Članak 33.

U slučaju kada je Republika Hrvatska ustupila kazneni progon
Međunarodnom kaznenom sudu pa je zbog toga došlo do obustave postupka
pred sudom u Republici Hrvatskoj, o troškovima tog postupka odlučit će
nadležni sud naknadno, ovisno o presudi Međunarodnoga kaznenog suda.

Članak 34.

Suci, tužitelj i tajnik Međunarodnoga kaznenog suda u Republici
Hrvatskoj uživaju povlastice i imunitete predviđene međunarodnim pravom
za diplomatske predstavnike.

Djelatnici ureda Međunarodnoga kaznenog suda u Republici Hrvatskoj i
drugi djelatnici Međunarodnoga kaznenog suda koji nisu državljani
Republike Hrvatske uživaju imunitete i povlastice sukladno članku VI.
točke 22. Konvencije o povlasticama i imunitetima UN od 13. veljače
1946. godine, ako se ugovorom Republike Hrvatske i Međunarodnoga
kaznenog suda pitanje imuniteta i povlastice ne riješi drukčije.

Imunitete iz stavka 2. ovoga članka djelatnici Međunarodnoga kaznenog
suda uživaju ako je to potrebno za nesmetano ispunjavanje zadaće toga
Suda.

Članak 35.

Predstavnici Republike Hrvatske pred Međunarodnim kaznenim sudom mogu
imati diplomatski status, a Vlada Republike Hrvatske može ugovorom s
Međunarodnim kaznenim sudom ili drugim državama urediti imunitet i druge
povlastice hrvatskih predstavnika.

Članak 36.

Ovaj Ustavni zakon stupa na snagu danom proglašenja.

Klasa: 012-01/96-01/02 \
Zagreb, 19. travnja 1996.

ZASTUPNIČKI DOM \
SABORA REPUBLIKE HRVATSKE
