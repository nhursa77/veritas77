**ZAKON O UPRAVNIM PRISTOJBAMA**

### DIO PRVI UVODNE ODREDBE

Predmet Zakona

Članak 1.

\(1\) Upravne pristojbe (u daljnjem tekstu: pristojbe) plaćaju se za
pismena i radnje pred tijelima državne uprave, diplomatskim misijama,
konzularnim uredima i drugim predstavničkim tijelima Republike Hrvatske
u inozemstvu, tijelima jedinica lokalne i područne (regionalne)
samouprave i njihovim upravnim tijelima te pravnim osobama s javnim
ovlastima, prema odredbama ovoga Zakona i u iznosu utvrđenom [Tarifom
upravnih pristojbi](https://www.zakon.hr/cms.htm?id=49702) (u daljnjem
tekstu: Tarifa).

\(2\) Tarifom se propisuju opće pristojbe i pristojbe u posebnim
područjima za pojedina pismena i radnje te iznosi tih pristojbi.

\(3\) Tarifu propisuje uredbom Vlada Republike Hrvatske.

Provedba propisa Europske unije

Članak 2.

Ovim se Zakonom utvrđuju uvjeti za provedbu Uredbe (EZ) br. 810/2009
Europskoga parlamenta i Vijeća od 13. srpnja 2009. o Zakoniku Zajednice
o vizama (Zakonik o vizama) (SL L 243, 15. 9. 2009.) te se u pravni
poredak Republike Hrvatske prenose odredbe Direktive 2006/123/EZ
Europskog parlamenta i Vijeća od 12. prosinca 2006. o uslugama na
unutarnjem tržištu (SL L 376, 27. 12. 2006.).

Rodna ravnopravnost

Članak 3.

Izrazi koji se koriste u ovome Zakonu, a imaju rodno značenje odnose se
jednako na muški i ženski rod.

Pristojbeni obveznik

Članak 4.

\(1\) Pristojbeni obveznik je osoba na čiji se zahtjev pokreće postupak,
odnosno obavljaju radnje za koje je Tarifom propisano plaćanje
pristojbe.

\(2\) Ako pristojbeni obveznik podnosi jedan zahtjev kojim traži
izdavanje više različitih akata, smatrat će se da je pristojbeni
obveznik predao onoliko zahtjeva koliko akata se izdaje.

\(3\) Ako više pristojbenih obveznika podnosi jedan zajednički zahtjev
kojim se traži izdavanje istog akta, za zahtjev se plaća jedna
pristojba.

\(4\) Ako za isti akt ili radnju postoje dva ili više pristojbena
obveznika, njihova obveza za plaćanje pristojbi za pojedini akt ili
radnju je solidarna.

\(5\) Iznimno od stavka 4. ovoga članka, ako se primjenjuje Tarifa općih
pristojbi za donošenje pojedinog akta ili obavljanje radnje po zahtjevu
više pristojbenih obveznika, pristojba se plaća onoliko puta koliko ima
podnositelja zahtjeva.

Pristojbena obveza

Članak 5.

\(1\) Pristojbena obveza nastaje u trenutku zaprimanja zahtjeva za
izdavanje akta ili druge isprave, odnosno u trenutku zaprimanja svakog
drugog podneska, neovisno o tome je li on zaprimljen u pisanom obliku,
poštom ili elektroničkim putem ili usmeno na zapisnik.

\(2\) Za akte i radnje za čije je izdavanje ili obavljanje Tarifom
propisana pristojba u posebnom području pristojbena obveza nastaje u
trenutku udovoljavanja zahtjevu pristojbenog obveznika.

\(3\) Ako se zahtjevu pristojbenog obveznika ne udovoljava, pristojbena
obveza za pismena i radnje nastaje u trenutku donošenja odluke o
zahtjevu pristojbenog obveznika, a plaća se prema Tarifi općih
pristojbi.

Članak 6.

Pristojbe se plaćaju u trenutku nastanka pristojbene obveze ako za
pojedine slučajeve nije propisano drugačije.

Pristojbena osnovica

Članak 7. (NN [114/22](https://www.zakon.hr/cms.htm?id=53869))

Pri obračunavanju pristojbe propisane u postotku pristojbena osnovica
zaokružit će se na cijelu deseticu tako da se iznos do 5,00 eura
zaokruži na nižu deseticu, a iznos iznad 5,00 eura na višu deseticu.

### DIO DRUGI OSLOBOĐENJE OD PLAĆANJA PRISTOJBI

Opća oslobođenja

Članak 8. (NN [114/22](https://www.zakon.hr/cms.htm?id=53869))

Od plaćanja pristojbi oslobođeni su:

1\. Republika Hrvatska, tijela državne vlasti, tijela državne uprave i
druga državna tijela, jedinice lokalne i područne (regionalne)
samouprave i njihova tijela

2\. ustanove iz područja odgoja i obrazovanja, znanosti, visokog
obrazovanja, kulture, zaštite kulturne i prirodne baštine, zdravstva,
socijalne skrbi te humanitarne organizacije koje su za obavljanje svoje
djelatnosti pribavile odobrenje nadležnog tijela državne uprave, u
obavljanju svoje osnovne djelatnosti; u smislu ovoga Zakona, osnovna
djelatnost je djelatnost koja se obavlja sukladno posebnom propisu, aktu
o osnivanju, statutu ili drugom općem aktu

3\. braniteljske zadruge, javne ustanove iz područja skrbi za hrvatske
branitelje iz Domovinskog rata i članove njihove obitelji te javne
ustanove ‒ memorijalni centri iz Domovinskog rata, u obavljanju svoje
osnovne djelatnosti

4\. organizacije osoba s invaliditetom u obavljanju svoje osnovne
djelatnosti

5\. građani čiji dohodak, uključujući i dohodak bračnog ili izvan­bračnog
druga, odnosno dohodak životnog ili neformalnog životnog partnera, u
protekloj i tekućoj godini ne prelazi iznos neoporezivog dohotka i koji
nemaju druge značajnije imovine (nekretnine, štednju, motorna vozila i
plovila), čija ukupna vrijednost ne prelazi 3981,68 eura, o čemu se daje
pisani iskaz

6\. civilni invalidi Domovinskog rata i hrvatski ratni vojni invalidi iz
Domovinskog rata, na temelju odgovarajućih isprava kojima dokazuju svoj
status

7\. supružnici, djeca i roditelji smrtno stradalih, zatočenih ili
nestalih hrvatskih branitelja iz Domovinskog rata, na temelju
odgovarajućih isprava kojima dokazuju svoj status

8\. supružnici, djeca i roditelji poginulih, umrlih i nestalih civila iz
Domovinskog rata, na temelju odgovarajućih isprava kojima dokazuju svoj
status

9\. stradali pirotehničari i s njima izjednačene osobe, na temelju
odgovarajućih isprava kojima dokazuju svoj status

10\. supružnici, djeca i roditelji smrtno stradalih pirotehničara i s
njima izjednačenih osoba, na temelju odgovarajućih isprava kojima
dokazuju svoj status

11\. žrtve seksualnog nasilja iz Domovinskog rata, na temelju
odgovarajućih isprava kojima dokazuju svoj status

12\. prognanici i izbjeglice, na temelju odgovarajućih isprava kojima
dokazuju svoj status

13\. strani državljani za odobrenje za privremeni boravak u Republici
Hrvatskoj, koji kao hrvatski stipendisti dolaze u Republiku Hrvatsku
radi školovanja i usavršavanja

14\. stranci koji imaju status žrtve trgovanja ljudima i maloljetnici
koji su napušteni ili su žrtve organiziranog kriminala ili su iz drugih
razloga ostali bez roditeljske zaštite, skrbništva ili bez pratnje,
tražitelji međunarodne zaštite, azilanti, stranci pod supsidijarnom
zaštitom, članovi obitelji azilanta i stranca pod supsidijarnom zaštitom
koji zakonito borave u Republici Hrvatskoj te stranci pod privremenom
zaštitom i članovi obitelji stranaca pod privremenom zaštitom

15\. stranci koji u organizaciji hrvatskih udruga ili institucija dolaze
volontirati u Republiku Hrvatsku

16\. volonteri koji volontiraju u neprofitnim udrugama i ustanovama u
Republici Hrvatskoj sukladno posebnim propisima, odnosno na temelju
programa međunarodne razmjene i suradnje volontera

17\. stranci koji volontiraju temeljem programa mobilnosti mladih koje
Republika Hrvatska provodi u suradnji s drugim državama.

Predmetna oslobođenja

Članak 9.

\(1\) Predmetna oslobođenja naplate upravnih pristojbi utvrđuju se za
određena pismena i radnje pred tijelima koja u okviru svojeg djelokruga
i ovlasti vode postupak ili obavljaju upravnu radnju, prema odredbama
ovoga Zakona ili prema posebnim propisima.

\(2\) Pristojbe se ne plaćaju na sljedeće:

1\. predstavke i pritužbe te prijedloge državnim i drugim javnopravnim
tijelima

2\. zahtjeve na pristup informacijama u postupcima pred tijelima javne
vlasti, sukladno propisima kojima se uređuje pravo na pristup
informacijama

3\. zahtjeve i rješenja u postupcima odobrenja pravne pomoći

4\. sva pismena i radnje pred tijelima koja u okviru svog djelokruga i
ovlasti vode postupak ili obavljaju upravnu radnju za koje je plaćanje
naknade propisano posebnim propisom

5\. molbe za pomilovanja i rješenja o tim molbama

6\. zahtjeve za naknadu štete osoba neopravdano osuđenih i neosnovano
lišenih slobode te rješenja o tim predmetima

7\. pismena i radnje u postupku pribavljanja dokaza o slabom imovnom
stanju radi oslobođenja od plaćanja pristojbe

8\. pismena i radnje u postupku za povrat više plaćenih obveza

9\. pismena i radnje u postupku za ispravljanje grešaka u rješenjima,
ispravama i službenim očevidnicima

10\. ovjeru pravomoćnosti dozvola (lokacijska, građevinska i uporabna)

11\. pismena i radnje u postupku sastavljanja i ispravljanja podataka
upisanih u registar birača

12\. akte i radnje za upis u knjigu državljana i državne matice te
zahtjeve za izdavanje isprava iz tih evidencija

13\. sve prijave i prijedloge za utvrđivanje poreza i pristojbi te za
korištenje poreznih oslobođenja i olakšica

14\. pismena i radnje u postupku vraćanja, odnosno ostvarenja prava
naknade za oduzetu imovinu

15\. sva pismena i radnje za ostvarivanje prava iz mirovinskog,
invalidskog i zdravstvenog osiguranja te socijalne skrbi

16\. sva pismena i radnje u postupcima priznavanja prava samostalnih
umjetnika na uplatu doprinosa za mirovinsko, invalidsko i zdravstveno
osiguranje iz sredstava državnog proračuna Republike Hrvatske te sva
pismena i radnje u svezi s financiranjem javnih potreba u kulturi i
medijima

17\. sva pismena i radnje u postupcima stambenog zbrinjavanja na
području posebne državne skrbi koji se vode prema posebnom propisu

18\. sva pismena i radnje u postupcima ostvarivanja prava hrvatskih
branitelja iz Domovinskog rata i članova njihovih obitelji prema
posebnom propisu

19\. sva pismena i radnje u postupcima ostvarivanja prava ratnih vojnih
invalida, mirnodopskih vojnih invalida, civilnih invalida rata,
sudionika rata i članova njihovih obitelji prema posebnom propisu

20\. sva pismena i radnje u postupcima ostvarivanja prava žrtava
seksualnog nasilja iz Domovinskog rata prema posebnom propisu

21\. pismena i radnje u svezi s redovitim školovanjem učenika i
studenata, osim pristojbi za svjedodžbu nakon završenog školovanja ili
diplome

22\. pismena i radnje u svezi sa zasnivanjem radnog odnosa i
ostvarivanjem prava iz radnog odnosa te pismena i radnje u postupku
ostvarivanja prava nezaposlenih osoba prema propisima o zapošljavanju

23\. izdavanje svjedodžbi odnosno diploma kao dokaza o stručnoj spremi i
obrazovanju za nezaposlene osobe koje se javljaju na natječaje za
zapošljavanje

24\. pismena i radnje u svezi s pomorskim i brodarskim knjižicama i sve
upise u njih

25\. pismena i radnje u svezi sa stalnim prikupljanjem i pružanjem
humanitarne pomoći te organiziranjem humanitarnih akcija

26\. pismena i radnje u svezi s primanjem poklon-paketa i darova od
dobrotvornih i humanitarnih organizacija iz inozemstva

27\. pismena i radnje u svezi s uređivanjem prava i dužnosti iz područja
obrane

28\. pismena i radnje u postupku izdavanja osobne iskaznice hrvatskim
državljanima, dozvole boravka za strance na stalnom boravku, potvrde o
prijavi privremenog boravka za državljane država članica Europskog
gospodarskog prostora, boravišne iskaznice za državljane država članica
Europskog gospodarskog prostora, boravišne iskaznice za članove obitelji
državljana država članica Europskog gospodarskog prostora koji nisu
državljani država članica Europskog gospodarskog prostora, dozvole
boravka za azilante te dozvole boravka za strance pod supsidijarnom
zaštitom i privremenom zaštitom

29\. pismena i radnje u svezi sa zaštitom kulturnih dobara, osim za
izdavanje dopuštenja za obavljanje podvodnih aktivnosti u dijelovima
unutarnjeg mora i teritorijalnih voda Republike Hrvatske koji su
zaštićeni kao kulturno dobro, kao i kod posebno zaštićenih podmorskih
lokaliteta

30\. pismena i radnje u svezi sa zaštitom prirode

31\. podneske upućene tijelima za predstavke i pritužbe i državnom
odvjetništvu

32\. pismena i radnje u postupku za pogreb umrlih osoba

33\. pismena i radnje u postupku za ostvarivanje prava na doplatak za
djecu

34\. prijave i odjave prebivališta i boravišta osoba

35\. pismena i radnje u postupku prodaje stanova na kojima postoji
stanarsko pravo

36\. zahtjeve i uvjerenje o matičnom broju građana

37\. zahtjeve i uvjerenje o osobnom identifikacijskom broju

38\. pismena i radnje po postupcima u kojima se primjenjuju carinski
propisi Europske unije i carinski propisi Republike Hrvatske kojima se
uređuju pojedina pitanja iz područja carinskih propisa Europske unije
čije uređenje nije u nadležnosti Europske unije

39\. pismena i radnje po postupcima iz propisa kojima se uređuje
oporezivanje trošarinama i posebnim porezima

40\. u postupcima izdavanja isprava koje se izdaju prema odredbama
sporazuma koje Republika Hrvatska sklapa o pograničnom prometu i
suradnji

41\. pismena i radnje u postupku odobrenja međunarodne i privremene
zaštite

42\. kod odjave oružja vlasnika registriranog oružja koji to oružje
poklanjaju Republici Hrvatskoj

43\. pravne lijekove protiv odluka u vezi s povratkom državljana trećih
zemalja koji nezakonito borave u Republici Hrvatskoj

44\. zahtjeve za vizu za članove obitelji hrvatskog državljanina

45\. zahtjeve za vizu za djecu do 12 godina

46\. zahtjeve za vizu za nositelje diplomatskih i službenih putovnica
koji putuju službeno

47\. zahtjeve za vizu za članove obitelji državljana država članica
Europskoga gospodarskog prostora i Švicarske koji putuju s njima ili im
se pridružuju

48\. zahtjeve za produljenje roka valjanosti i/ili trajanja boravka
odobrenog na temelju izdane vize zbog više sile ili humanitarnih razloga

49\. zahtjeve za vizu za učenike, studente, studente na
poslijediplomskim studijima te nastavnike u njihovoj pratnji koji dolaze
u svrhu školovanja, studiranja i stručne izobrazbe

50\. zahtjeve za vizu za istraživače, državljane trećih zemalja, koji
dolaze u svrhu istraživanja kako je određeno Preporukom br. 2005/761/EZ
Europskog parlamenta i Vijeća od 28. rujna 2005. o olakšavanju izdavanja
jedinstvenih viza za kratkotrajni boravak od strane država članica za
istraživače iz trećih zemalja koji putuju unutar Zajednice u svrhu
obavljanja znanstvenog istraživanja (SL L 289, 3. 11. 2005.)

51\. zahtjeve za vizu, dozvole za boravak i rad te odobrenja za
privremeni boravak za gostujuće nastavnike i suradnike na visokim
učilištima koji sudjeluju u izvođenju studijskih programa

52\. zahtjeve za vizu, dozvole za boravak i rad te odobrenja za
privremeni boravak za strane istraživače koji se ugošćuju na znanstvenim
organizacijama za rad na znanstvenim istraživanjima te koji sudjeluju u
izvođenju studijskih programa

53\. zahtjeve za vizu za predstavnike neprofitnih organizacija u dobi do
25 godina radi sudjelovanja na seminarima, konferencijama, sportskim,
kulturnim ili obrazovnim događanjima u organizaciji neprofitnih
organizacija

54\. pismena i radnje u postupku rješavanja po prigovoru za zaštitu
prava putnika u zračnom prometu

55\. za upisivanje i ovjeru podataka upisanih u brodske isprave, zapise
i knjige te u isprave i knjige plovila koje vode lučke kapetanije u
Republici Hrvatskoj

56\. zahtjeve za ostvarivanje prava na potpore u poljoprivredi,
šumarstvu, ribarstvu i ruralnom razvoju

57\. u postupku komasacije za poljoprivredno zemljište u svim radnjama u
vezi s komasacijom

58\. pismena i radnje u postupcima prijave i proglašenja projekata
strateškim investicijskim projektima Republike Hrvatske

59\. pismena i radnje na zahtjev inozemnih nadležnih tijela sukladno
međunarodnim ugovorima koji su u primjeni

60\. akte i radnje koji se vode po službenoj dužnosti.

\(3\) Oslobođenja iz stavka 2. ovoga članka primjenjuju se za sva
pismena i radnje neovisno o tome vodi li se postupak pred tijelima u
Republici Hrvatskoj ili u inozemstvu.

\(4\) Od plaćanja pristojbi na zahtjev za vizu mogu se osloboditi osobe
koje u Republiku Hrvatsku dolaze:

‒ iz humanitarnih razloga

‒ volontirati

‒ radi kulturne, znanstvene ili drugog oblika suradnje sa zemljom čije
državljanstvo te osobe imaju ako oslobađanje od pristojbi predlože
državna tijela Republike Hrvatske

‒ kao sudionici seminara, konferencija, sportskih, kulturnih ili
obrazovnih događanja u dobi do 25 godina.

\(5\) Pristojbe se ne plaćaju kod elektroničke razmjene podataka o
kojima tijela državne uprave vode službenu evidenciju, s institucijama
koje dokažu da temeljem propisa imaju pravni temelj za korištenje tih
podataka te kod elektroničkih usluga razine informatiziranosti 4 i više.

\(6\) Ako je za pojedina pismena i radnje ovim Zakonom propisano
plaćanje odnosno oslobođenje od plaćanja pristojbi, a posebnim propisom
je propisano drugačije, primjenjuje se poseban propis.

Članak 10.

Strani državljani na stalnom, privremenom ili kratkotrajnom boravku u
Republici Hrvatskoj, a u skladu s posebnim propisom, izjednačeni su s
hrvatskim državljanima glede plaćanja pristojbi, ako međunarodnim
ugovorom nije drugačije određeno.

### DIO TREĆI Povrat pristojbe

Članak 11.

\(1\) Pravo na povrat plaćene ili više plaćene pristojbe ima osoba koja
je platila pristojbu koju nije bila obvezna platiti ili je platila
pristojbu u većem iznosu od propisanog ili je platila pristojbu za
radnju koju tijelo nije obavilo.

\(2\) Postupak za povrat pristojbe pokreće se na zahtjev stranke, u roku
od 90 dana od dana kada je pristojba više ili pogrešno uplaćena, odnosno
od dana saznanja da radnja nije obavljena.

\(3\) O zahtjevu za povrat pristojbe rješenjem odlučuje tijelo za čiji
je rad plaćena pristojba.

\(4\) Zahtjev za povrat pristojbe od pravnih osoba s javnim ovlastima
zaprima se u nadležnim ispostavama Ministarstva financija, Porezne
uprave prema sjedištu pravne osobe s javnim ovlastima, a o zahtjevu
odlučuje rješenjem Ministarstvo financija.

\(5\) Protiv rješenja iz stavka 4. ovoga članka nije dopuštena žalba,
ali se može pokrenuti upravni spor.

Zastara

Članak 12.

Na postupke utvrđivanja zastare prava na naplatu pristojbe, kao i
postupke utvrđivanja prava na povrat pristojbe primjenjuju se odredbe
zakona kojim se uređuje opći porezni postupak.

### DIO ČETVRTI PLAĆANJE PRISTOJBI

Način plaćanja upravne pristojbe

Članak 13. (NN [114/22](https://www.zakon.hr/cms.htm?id=53869))

\(1\) Pristojbe se plaćaju na propisani račun neovisno o iznosu
pristojbe.

\(2\) Iznimno od stavka 1. ovoga članka, pristojbe u iznosu do 13,27
eura mogu se platiti u državnim biljezima.

\(3\) Ako za pojedine slučajeve ovim Zakonom nije propisano drugačije,
pristojbe se mogu plaćati i putem sustava e-Pristojbe.

Sustav e-Pristojbe

Članak 14.

\(1\) Sustav e-Pristojbe je središnji informacijsko-tehnološki sustav
elektroničke naplate, koji je uređen posebnim propisom.

\(2\) Sustav e-Pristojbe vodi Financijska agencija ‒ FINA (u daljnjem
tekstu: FINA).

\(3\) Način rada sustava e-Pristojbe, način plaćanja kroz sustav
e-Pristojbe i početak primjene sustava e-Pristojbe propisuju se propisom
iz stavka 1. ovoga članka.

Plaćanje pristojbi u inozemstvu

Članak 15. (NN [114/22](https://www.zakon.hr/cms.htm?id=53869))

\(1\) Konzularne pristojbe u inozemstvu plaćaju se na bankovni račun
diplomatskih misija ili konzularnih ureda, a iznimno se plaćaju u
gotovini.

\(2\) Konzularne pristojbe u inozemstvu plaćaju se u iznosu utvrđenom
Tarifom u pravilu u eurima.

\(3\) Ako se konzularne pristojbe plaćaju u stranoj valuti,
preračunavaju se prema tečaju eura koji se utvrđuje najmanje dva puta
godišnje te vrijedi za tu valutu.

\(4\) Zahtjev za povrat konzularnih pristojbi podnosi se pod uvjetima,
na način i u rokovima propisanim člankom 11. ovoga Zakona.

\(5\) Rješenje o povratu konzularnih pristojbi donosi šef diplomatske
misije odnosno konzularnog ureda Republike Hrvatske u inozemstvu i
izvršava ga na teret tekućih prihoda od konzularnih pristojbi.

\(6\) Protiv rješenja iz stavka 5. ovoga članka nije dopuštena žalba,
ali se može pokrenuti upravni spor.

Članak 16. (NN [114/22](https://www.zakon.hr/cms.htm?id=53869))

\(1\) Pristojbeni obveznik koji iz inozemstva traži da mu tijelo iz
članka 1. stavka 1. ovoga Zakona obavi radnju za koju se plaća
pristojba, pristojbu plaća u stranoj valuti prema srednjem tečaju eura
iz tečajne liste Hrvatske narodne banke na dan plaćanja pristojbe.

\(2\) Ako neke od nacionalnih valuta nema u tečajnoj listi iz stavka 1.
ovoga članka, primjenjuje se tečaj američkog dolara.

\(3\) Iznimno od stavka 1. ovoga članka, pristojbe se putem sustava
e-Pristojbe plaćaju sukladno propisu kojim je uređen platni promet.

\(4\) Iznimno od stavka 1. ovoga članka, pristojbe se putem diplomatskih
misija i konzularnih ureda Republike Hrvatske u inozemstvu plaćaju
sukladno članku 15. stavcima 2. i 3. ovoga Zakona.

Članak 17.

\(1\) U rješenju ili drugoj ispravi za koju je plaćena pristojba
naznačuje se da je pristojba plaćena, u kojem iznosu, na koji način i
prema kojem tarifnom broju.

\(2\) Poništavanje državnih biljega koji se lijepe na podnesak obavlja
tijelo nadležno za prijam podneska odnosno tijelo koje donosi rješenje
ili drugu ispravu za koju je plaćena pristojba.

\(3\) Državni biljezi poništavaju se štambiljem »PONIŠTENO« ili na drugi
odgovarajući način.

\(4\) Ako se pristojba uplaćuje izravno na propisani račun, u spisu
tijela pred kojim je plaćena pristojba mora biti dokaz o obavljenoj
uplati pristojbe. Dokaz može biti preslika naloga za plaćanje
(uplatnica) ako je pristojba plaćena gotovinskim nalogom, potvrda iz
sustava e-Pristojba ako je pristojba plaćena putem tog sustava, odnosno
preslika izvatka računa ako je pristojba plaćena bezgotovinskim nalogom.

\(5\) U rješenju i ispravama koje se izdaju bez pristojbe mora se
naznačiti na osnovi kojih su odredbi ovoga Zakona ili drugih propisa
oslobođene od plaćanja pristojbe.

Postupanje u slučaju neplaćanja pristojbi

Članak 18.

\(1\) Po podnescima za koje nije plaćena pristojba u propisanom roku,
ili nije plaćena u dostatnom iznosu, osim ako se ne radi o aktima koji
su doneseni po službenoj dužnosti, neće se postupati dok pristojbeni
obveznik ne dostavi dokaz o plaćenoj pristojbi.

\(2\) Ako je podnesak ili drugo pismeno za koje nije plaćena pristojba,
ili nije plaćena u dostatnom iznosu, dostavljeno poštom ili
elektroničkim putem, tijelo nadležno za odlučivanje po zahtjevu
zaključkom će pozvati pristojbenog obveznika da u roku od 15 dana od
dana njegova primitka plati redovnu pristojbu i pristojbu za opomenu.

\(3\) Ako pristojbeni obveznik uplati pristojbu iz stavka 2. ovoga
članka, smatra se da je pristojba uredno plaćena od trenutka podnošenja
podneska.

\(4\) Ako pristojbeni obveznik ne plati propisanu pristojbu za podnesak
iz stavka 2. ovoga članka, smatra se da je pristojbeni obveznik odustao
od zahtjeva.

Prisilna naplata pristojbe

Članak 19.

Iznimno od odredbe članka 18. ovoga Zakona, ako nadležno tijelo postupi
po zahtjevu pristojbenog obveznika, a pristojba nije naplaćena, ona će
se naplatiti od pristojbenog obveznika prisilno, prema odredbama zakona
kojim se uređuje opći porezni postupak.

### DIO PETI PRIPADNOST PRIHODA OD PRISTOJBI

Članak 20.

\(1\) Prihod ostvaren od maloprodaje državnih biljega zajednički je
prihod državnog proračuna, proračuna jedinica lokalne i područne
(regionalne) samouprave na čijem je području obavljena maloprodaja
državnih biljega, i to u jednakim dijelovima.

\(2\) Pristojbe uplaćene izravno na propisani račun za pismena i radnje
iz djelokruga tijela državne uprave, diplomatskih misija, konzularnih
ureda i drugih predstavničkih tijela Republike Hrvatske u inozemstvu
prihod su državnog proračuna Republike Hrvatske.

\(3\) Pristojbe uplaćene izravno na propisani račun za pismena i radnje
pred tijelima jedinica područne (regionalne) samouprave i njihovim
upravnim tijelima prihod su jedinica područne (regionalne) samouprave
pred čijim je tijelima plaćena pristojba.

\(4\) Pristojbe uplaćene izravno na propisani račun za pismena i radnje
pred tijelima jedinica lokalne samouprave i njihovim upravnim tijelima
prihod su jedinica lokalne samouprave pred čijim je tijelima plaćena
pristojba.

\(5\) Pristojba uplaćena izravno na propisani račun za pismena i radnje
pravnih osoba s javnim ovlastima prihod je državnog proračuna, proračuna
jedinica lokalne ili područne (regionalne) samouprave. Pripadnost
prihoda određuje se na temelju čijeg je ovlaštenja pravnoj osobi s
javnim ovlastima povjereno obavljanje poslova te prema mjestu sjedišta
odnosno prema mjestu sjedišta njezine područne jedinice gdje su
obavljeni poslovi.

\(6\) Pristojbe plaćene izravno na propisani račun uključuju i pristojbe
plaćene kroz sustav e-Pristojbe.

### DIO ŠESTI MALOPRODAJA DRŽAVNIH BILJEGA

Ovlaštenici za maloprodaju državnih biljega

Članak 21.

\(1\) Maloprodaju državnih biljega mogu obavljati tijela državne uprave,
jedinice lokalne i područne (regionalne) samouprave i njihova tijela,
sudovi, banke, FINA, HP ‒ Hrvatska pošta d.d. i javni bilježnici.

\(2\) Fizičke i pravne osobe, registrirane za trgovinu na malo,
ovlaštenje za maloprodaju državnih biljega ostvaruju temeljem zahtjeva.

Postupak davanja ovlaštenja za maloprodaju državnih biljega

Članak 22.

\(1\) Zahtjev iz članka 21. stavka 2. ovoga Zakona podnosi se
Ministarstvu financija, Poreznoj upravi, Središnjem uredu (u daljnjem
tekstu: Porezna uprava).

\(2\) Ovlaštenje za maloprodaju državnih biljega daje se rješenjem na
razdoblje od tri godine, koje počinje teći danom izvršnosti rješenja.

\(3\) Protiv rješenja iz stavka 2. ovoga članka nije dopuštena žalba,
ali se može pokrenuti upravni spor.

Članak 23.

\(1\) Zahtjev iz članka 21. stavka 2. ovoga Zakona bit će odbijen ako je
podnositelj zahtjeva dužnik poreza ili drugih javnih davanja o kojima
evidenciju vodi Porezna uprava.

\(2\) Rješenje iz članka 22. stavka 2. ovoga Zakona kojim je dano
ovlaštenje za maloprodaju državnih biljega bit će ukinuto i prije isteka
tri godine ako Porezna uprava utvrdi da je ovlaštenik za maloprodaju
državnih biljega dužnik poreza ili drugih javnih davanja o kojima
evidenciju vodi Porezna uprava.

\(3\) Dužnikom se, za potrebe ovoga Zakona, smatra podnositelj zahtjeva
koji na dan donošenja rješenja iz članka 22. stavka 2. ovoga Zakona nije
podmirio svoja dospjela dugovanja, odnosno ovlaštenik za maloprodaju
državnih biljega kojem je izdano rješenje iz članka 22. stavka 2. ovoga
Zakona, a koji tijekom prethodnih 12 mjeseci od dana provjere nije
podmirivao svoja dospjela dugovanja.

\(4\) Provjeru iz stavka 3. ovoga članka Porezna uprava obavlja najmanje
tri puta tijekom razdoblja za koje je izdano ovlaštenje iz članka 22.
stavka 2. ovoga Zakona.

\(5\) Protiv rješenja iz stavka 2. ovoga članka nije dopuštena žalba,
ali se može pokrenuti upravni spor.

Članak 24.

\(1\) FINA vodi Registar ovlaštenika za maloprodaju državnih biljega.

\(2\) Rješenje iz članka 22. stavka 2. i članka 23. stavka 2. ovoga
Zakona Porezna uprava dostavlja FINI radi upisa u Registar iz stavka 1.
ovoga članka.

\(3\) Način izdavanja, raspačavanje, povlačenje iz uporabe i zamjenu
državnih biljega, kao i visinu provizije koja pripada prodavatelju
državnih biljega pravilnikom propisuje ministar financija.

Članak 25.

\(1\) Registar iz članka 24. stavka 1. ovoga Zakona sadrži osobni
identifikacijski broj (OIB), ime i prezime / naziv i adresu
prebivališta/sjedišta osobe kojoj je dano ovlaštenje za maloprodaju
državnih biljega, datum izdavanja rješenja i datum izvršnosti rješenja
iz članka 22. stavka 2. i članka 23. stavka 2. ovoga Zakona. Po potrebi
Registar sadrži i adresu poslovne jedinice osobe kojoj je dano
ovlaštenje za maloprodaju državnih biljega, a u kojoj se obavlja prodaja
državnih biljega.

\(2\) Porezna uprava će rješenje iz članka 22. stavka 2. i članka 23.
stavka 2. ovoga Zakona dostaviti FINI u roku od 15 dana od dana
izvršnosti rješenja.

### DIO SEDMI NADZOR

Članak 26.

Nadzor nad primjenom ovoga Zakona i propisa donesenih na temelju ovoga
Zakona u dijelu primjene sustava e-Pristojbe obavlja Ministarstvo
uprave, a u ostalom dijelu Ministarstvo financija.

### DIO OSMI PRIJELAZNE I ZAVRŠNE ODREDBE

Članak 27.

Tijela iz članka 1. ovoga Zakona dužna su na svojim službenim mrežnim
stranicama obavijestiti javnost o trenutku uspostave plaćanja pristojbi
putem sustava e-Pristojbe.

Članak 28.

Za pismena i radnje za koje je pristojbena obveza nastala do dana
stupanja na snagu ovoga Zakona naplatit će se pristojba koja je bila
propisana u trenutku nastanka pristojbene obveze.

Članak 29.

\(1\) Registar iz članka 24. stavka 1. ovoga Zakona FINA je dužna
uspostaviti u roku od 90 dana od dana stupanja na snagu ovoga Zakona.

\(2\) FINA je dužna osobe kojima su izdana rješenja o ovlaštenju za
maloprodaju državnih biljega, sukladno odredbama Zakona o upravnim
pristojbama (»Narodne novine«, br. 8/96., 77/96., 95/97., 131/97.,
68/98., 66/99., 145/99., 30/00., 116/00., 163/03., 17/04., 110/04.,
141/04., 150/05., 153/05., 129/06., 117/07., 25/08., 60/08., 20/10.,
69/10., 126/11., 112/12., 19/13., 80/13., 40/14., 69/14., 87/14. i
94/14.), upisati u Registar iz članka 24. stavka 1. ovoga Zakona s
podacima iz rješenja kojima raspolaže. Podatke koji nisu dostupni iz
rješenja FINA će zatražiti od osoba kojima su izdana rješenja o
ovlaštenju za maloprodaju državnih biljega prilikom njihova prvog
dolaska u poslovnicu FINE radi kupnje državnih biljega, a nakon stupanja
na snagu ovoga Zakona.

Članak 30.

\(1\) Pravilnik o izdavanju, raspačavanju, povlačenju iz uporabe i
zamjeni državnih biljega (»Narodne novine«, broj 12/96. i 51/07.),
donesen na temelju Zakona o upravnim pristojbama (»Narodne novine«, br.
8/96., 77/96., 95/97., 131/97., 68/98., 66/99., 145/99., 30/00.,
116/00., 163/03., 17/04., 110/04., 141/04., 150/05., 153/05. i 129/06.),
ostaje na snazi do stupanja na snagu Pravilnika iz članka 24. stavka 3.
ovoga Zakona.

\(2\) Pravilnik iz članka 24. stavka 3. ovoga Zakona donosi ministar
financija u roku od 60 dana od dana stupanja na snagu ovoga Zakona.

Članak 31.

\(1\) Vlada Republike Hrvatske uredbom propisuje
[Tarifu](https://www.zakon.hr/cms.htm?id=17769) iz članka 1. stavka 3.
ovoga Zakona.

\(2\) Uredba iz stavka 1. ovoga članka stupa na snagu 1. veljače 2017.

Članak 32.

Danom stupanja na snagu ovoga Zakona prestaje važiti Zakon o upravnim
pristojbama (»Narodne novine«, br. 8/96., 77/96., 95/97., 131/97.,
68/98., 66/99., 145/99., 30/00., 116/00., 163/03., 17/04., 110/04.,
141/04., 150/05., 153/05., 129/06., 117/07., 25/08., 60/08., 20/10.,
69/10., 126/11., 112/12., 19/13., 80/13., 40/14., 69/14., 87/14. i
94/14.), osim u dijelu Tarife upravnih pristojbi, koja se primjenjuje do
31. siječnja 2017.

Članak 33.

Ovaj Zakon objavit će se u »Narodnim novinama«, a stupa na snagu 1.
siječnja 2017.

#### Prijelazne i završne odredbe iz NN 114/22

Članak 6.

Ovaj Zakon objavit će se u »Narodnim novinama«, a stupa na snagu na dan
uvođenja eura kao službene valute u Republici Hrvatskoj.
