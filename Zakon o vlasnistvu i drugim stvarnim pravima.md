**ZAKON O VLASNIŠTVU I DRUGIM STVARNIM PRAVIMA**

[Dio prvi OPĆE ODREDBE O STVARIMA I STVARNIM PRAVIMA
[3](#dio-prvi-opće-odredbe-o-stvarima-i-stvarnim-pravima)](#dio-prvi-opće-odredbe-o-stvarima-i-stvarnim-pravima)

[Dio drugi POSJED [6](#dio-drugi-posjed)](#dio-drugi-posjed)

[Glava 1. OPĆE ODREDBE
[6](#glava-1.-opće-odredbe)](#glava-1.-opće-odredbe)

[Glava 2. STJECANJE [6](#glava-2.-stjecanje)](#glava-2.-stjecanje)

[Glava 3. KAKVOĆA POSJEDA
[7](#glava-3.-kakvoća-posjeda)](#glava-3.-kakvoća-posjeda)

[Glava 4. TRAJNOST I ZAŠTITA
[8](#glava-4.-trajnost-i-zaštita)](#glava-4.-trajnost-i-zaštita)

[Glava 5. PRESTANAK [10](#glava-5.-prestanak)](#glava-5.-prestanak)

[Dio treći PRAVO VLASNIŠTVA
[11](#dio-treći-pravo-vlasništva)](#dio-treći-pravo-vlasništva)

[Glava 1. O VLASNIŠTVU UOPĆE
[11](#glava-1.-o-vlasništvu-uopće)](#glava-1.-o-vlasništvu-uopće)

[Glava 2. SUVLASNIŠTVO
[13](#glava-2.-suvlasništvo)](#glava-2.-suvlasništvo)

[Odjeljak 1. Opće odredbe
[13](#odjeljak-1.-opće-odredbe)](#odjeljak-1.-opće-odredbe)

[Odjeljak 2. Upravljanje stvarju
[14](#odjeljak-2.-upravljanje-stvarju)](#odjeljak-2.-upravljanje-stvarju)

[Odjeljak 3. Zaštita [15](#odjeljak-3.-zaštita)](#odjeljak-3.-zaštita)

[Odjeljak 4. Razvrgnuće
[16](#odjeljak-4.-razvrgnuće)](#odjeljak-4.-razvrgnuće)

[Glava 3. Zajedničko vlasništvo
[18](#glava-3.-zajedničko-vlasništvo)](#glava-3.-zajedničko-vlasništvo)

[Glava 4. VLASNIŠTVO POSEBNIH DIJELOVA NEKRETNINE
[20](#glava-4.-vlasništvo-posebnih-dijelova-nekretnine)](#glava-4.-vlasništvo-posebnih-dijelova-nekretnine)

[Odjeljak 1. Opće odredbe
[20](#odjeljak-1.-opće-odredbe-1)](#odjeljak-1.-opće-odredbe-1)

[Odjeljak 2. Uspostava vlasništva posebnoga dijela
[21](#odjeljak-2.-uspostava-vlasništva-posebnoga-dijela)](#odjeljak-2.-uspostava-vlasništva-posebnoga-dijela)

[Odjeljak 3. Izvršavanje ovlasti glede posebnoga dijela
[23](#odjeljak-3.-izvršavanje-ovlasti-glede-posebnoga-dijela)](#odjeljak-3.-izvršavanje-ovlasti-glede-posebnoga-dijela)

[Odjeljak 4. Izvršavanje ovlasti glede cijele nekretnine
[25](#odjeljak-4.-izvršavanje-ovlasti-glede-cijele-nekretnine)](#odjeljak-4.-izvršavanje-ovlasti-glede-cijele-nekretnine)

[Odjeljak 5. Prestanak vlasništva na posebnom dijelu
[28](#odjeljak-5.-prestanak-vlasništva-na-posebnom-dijelu)](#odjeljak-5.-prestanak-vlasništva-na-posebnom-dijelu)

[Glava 5. SUSJEDSKA PRAVA
[29](#glava-5.-susjedska-prava)](#glava-5.-susjedska-prava)

[Glava 6. STJECANJE VLASNIŠTVA
[33](#glava-6.-stjecanje-vlasništva)](#glava-6.-stjecanje-vlasništva)

[Odjeljak 1. Stjecanje na temelju pravnoga posla
[33](#odjeljak-1.-stjecanje-na-temelju-pravnoga-posla)](#odjeljak-1.-stjecanje-na-temelju-pravnoga-posla)

[Odjeljak 2. Stjecanje odlukom suda ili druge vlasti
[35](#odjeljak-2.-stjecanje-odlukom-suda-ili-druge-vlasti)](#odjeljak-2.-stjecanje-odlukom-suda-ili-druge-vlasti)

[Odjeljak 3. Stjecanje nasljeđivanjem
[36](#odjeljak-3.-stjecanje-nasljeđivanjem)](#odjeljak-3.-stjecanje-nasljeđivanjem)

[Odjeljak 4. Stjecanje na temelju zakona
[36](#odjeljak-4.-stjecanje-na-temelju-zakona)](#odjeljak-4.-stjecanje-na-temelju-zakona)

[Glava 7. Zaštita vlasništva
[43](#glava-7.-zaštita-vlasništva)](#glava-7.-zaštita-vlasništva)

[Glava 8. Prestanak vlasništva
[45](#glava-8.-prestanak-vlasništva)](#glava-8.-prestanak-vlasništva)

[Dio četvrti SLUŽNOSTI
[46](#dio-četvrti-služnosti)](#dio-četvrti-služnosti)

[Glava 1. O SLUŽNOSTIMA UOPĆE
[46](#glava-1.-o-služnostima-uopće)](#glava-1.-o-služnostima-uopće)

[Glava 2. STVARNE SLUŽNOSTI
[48](#glava-2.-stvarne-služnosti)](#glava-2.-stvarne-služnosti)

[Odjeljak 1. Opće odredbe
[48](#odjeljak-1.-opće-odredbe-2)](#odjeljak-1.-opće-odredbe-2)

[Glava 3. OSOBNE SLUŽNOSTI
[51](#glava-3.-osobne-služnosti)](#glava-3.-osobne-služnosti)

[Odjeljak 1. Opće odredbe
[51](#odjeljak-1.-opće-odredbe-3)](#odjeljak-1.-opće-odredbe-3)

[Odjeljak 2. Posebna pravila o pojedinim služnostima
[51](#odjeljak-2.-posebna-pravila-o-pojedinim-služnostima)](#odjeljak-2.-posebna-pravila-o-pojedinim-služnostima)

[Glava 4. STJECANJE [55](#glava-4.-stjecanje)](#glava-4.-stjecanje)

[Odjeljak 1. Osnivanje prava služnosti
[55](#odjeljak-1.-osnivanje-prava-služnosti)](#odjeljak-1.-osnivanje-prava-služnosti)

[Odjeljak 2. Stjecanje nečijih prava služnosti
[58](#odjeljak-2.-stjecanje-nečijih-prava-služnosti)](#odjeljak-2.-stjecanje-nečijih-prava-služnosti)

[Glava 5. ZAŠTITA [58](#glava-5.-zaštita)](#glava-5.-zaštita)

[Glava 6. PRESTANAK [59](#glava-6.-prestanak)](#glava-6.-prestanak)

[Dio peti STVARNI TERETI
[61](#dio-peti-stvarni-tereti)](#dio-peti-stvarni-tereti)

[Glava 1. O STVARNIM TERETIMA UOPĆE
[61](#glava-1.-o-stvarnim-teretima-uopće)](#glava-1.-o-stvarnim-teretima-uopće)

[Glava 2. TERETI U KORIST NEKRETNINA
[62](#glava-2.-tereti-u-korist-nekretnina)](#glava-2.-tereti-u-korist-nekretnina)

[Glava 3. TERETI U KORIST OSOBE
[63](#glava-3.-tereti-u-korist-osobe)](#glava-3.-tereti-u-korist-osobe)

[Glava 4. STJECANJE [63](#glava-4.-stjecanje-1)](#glava-4.-stjecanje-1)

[Odjeljak 1. Osnivanje stvarnih tereta
[63](#odjeljak-1.-osnivanje-stvarnih-tereta)](#odjeljak-1.-osnivanje-stvarnih-tereta)

[Odjeljak 2. Stjecanje nečijih stvarnih tereta
[64](#odjeljak-2.-stjecanje-nečijih-stvarnih-tereta)](#odjeljak-2.-stjecanje-nečijih-stvarnih-tereta)

[Glava 5. ZAŠTITA [65](#glava-5.-zaštita-1)](#glava-5.-zaštita-1)

[Glava 6. PRESTANAK [66](#glava-6.-prestanak-1)](#glava-6.-prestanak-1)

[Dio šesti PRAVO GRAÐENJA
[67](#dio-šesti-pravo-graðenja)](#dio-šesti-pravo-graðenja)

[Glava 1. O PRAVU GRAÐENJA UOPĆE
[67](#glava-1.-o-pravu-graðenja-uopće)](#glava-1.-o-pravu-graðenja-uopće)

[Glava 2. STJECANJE [68](#glava-2.-stjecanje-1)](#glava-2.-stjecanje-1)

[Odjeljak 2. Stjecanje nečijega prava građenja
[69](#odjeljak-2.-stjecanje-nečijega-prava-građenja)](#odjeljak-2.-stjecanje-nečijega-prava-građenja)

[Glava 3. ZAŠTITA [69](#glava-3.-zaštita)](#glava-3.-zaštita)

[Glava 4. PRESTANAK [69](#glava-4.-prestanak)](#glava-4.-prestanak)

[Dio sedmi ZALOŽNO PRAVO
[70](#dio-sedmi-založno-pravo)](#dio-sedmi-založno-pravo)

[Glava 1. O ZALOŽNOM PRAVU UOPĆE
[70](#glava-1.-o-založnom-pravu-uopće)](#glava-1.-o-založnom-pravu-uopće)

[Glava 2. STJECANJE [72](#glava-2.-stjecanje-2)](#glava-2.-stjecanje-2)

[Odjeljak 1. Osnivanje založnoga prava
[72](#odjeljak-1.-osnivanje-založnoga-prava)](#odjeljak-1.-osnivanje-založnoga-prava)

[Odjeljak 2. Stjecanje nečijega založnoga prava
[75](#odjeljak-2.-stjecanje-nečijega-založnoga-prava)](#odjeljak-2.-stjecanje-nečijega-založnoga-prava)

[Glava 3. VJEROVNIKOVA OVLAŠTENJA DO NAMIRENJA
[75](#glava-3.-vjerovnikova-ovlaštenja-do-namirenja)](#glava-3.-vjerovnikova-ovlaštenja-do-namirenja)

[Odjeljak 1. Ovlaštenja glede založenih pokretnina
[75](#odjeljak-1.-ovlaštenja-glede-založenih-pokretnina)](#odjeljak-1.-ovlaštenja-glede-založenih-pokretnina)

[Odjeljak 2. Ovlaštenja glede založenih nekretnina
[77](#odjeljak-2.-ovlaštenja-glede-založenih-nekretnina)](#odjeljak-2.-ovlaštenja-glede-založenih-nekretnina)

[Odjeljak 3. Ovlasti glede zaloga prava
[78](#odjeljak-3.-ovlasti-glede-zaloga-prava)](#odjeljak-3.-ovlasti-glede-zaloga-prava)

[Glava 4. OSTVARENJE PRAVA NA NAMIRENJE
[79](#glava-4.-ostvarenje-prava-na-namirenje)](#glava-4.-ostvarenje-prava-na-namirenje)

[Glava 5. ZAŠTITA [80](#glava-5.-zaštita-2)](#glava-5.-zaštita-2)

[Glava 6. PRESTANAK [81](#glava-6.-prestanak-2)](#glava-6.-prestanak-2)

[Dio osmi STVARNA PRAVA STRANIH OSOBA
[83](#dio-osmi-stvarna-prava-stranih-osoba)](#dio-osmi-stvarna-prava-stranih-osoba)

[Dio deveti PRIJELAZNE I ZAVRŠNE ODREDBE
[85](#_Toc219830823)](#_Toc219830823)

[Glava 1. PRETVORBA DRUŠTVENOG VLASNIŠTVA
[85](#glava-1.-pretvorba-društvenog-vlasništva)](#glava-1.-pretvorba-društvenog-vlasništva)

[Glava 2. USPOSTAVA PRAVNOGA JEDINSTVA NEKRETNINE
[87](#glava-2.-uspostava-pravnoga-jedinstva-nekretnine)](#glava-2.-uspostava-pravnoga-jedinstva-nekretnine)

[Odjeljak 1. Uspostava jedinstva zemljišta i zgrade
[87](#odjeljak-1.-uspostava-jedinstva-zemljišta-i-zgrade)](#odjeljak-1.-uspostava-jedinstva-zemljišta-i-zgrade)

[Odjeljak 2. Uspostava jedinstva nekretnine i posebnih dijelova zgrade
[88](#odjeljak-2.-uspostava-jedinstva-nekretnine-i-posebnih-dijelova-zgrade)](#odjeljak-2.-uspostava-jedinstva-nekretnine-i-posebnih-dijelova-zgrade)

[Glava 3. IZVRŠAVANJE OVLASTI GLEDE CIJELE NEKRETNINE U PRIJELAZNOM
RAZDOBLJU
[89](#glava-3.-izvršavanje-ovlasti-glede-cijele-nekretnine-u-prijelaznom-razdoblju)](#glava-3.-izvršavanje-ovlasti-glede-cijele-nekretnine-u-prijelaznom-razdoblju)

[Glava 4. ZAVRŠNE ODREDBE
[92](#glava-4.-završne-odredbe)](#glava-4.-završne-odredbe)

**\**

**ZAKON O VLASNIŠTVU I DRUGIM STVARNIM PRAVIMA**

### Dio prvi OPĆE ODREDBE O STVARIMA I STVARNIM PRAVIMA 

**Vlasništvo i druga stvarna prava**

Članak 1.

\(1\) Svaka fizička i pravna osoba može biti nositeljem prava
vlasništva, a i drugih stvarnih prava: prava služnosti, prava iz
stvarnoga tereta, prava građenja i založnoga prava na svemu što može
biti objektom tih prava, ako zakonom nije drukčije određeno.

\(2\) Samo je jedna vrsta prava vlasništva.

\(3\) Pravo vlasništva i drugih stvarnih prava mogu se protiv vlasnikove
volje oduzeti ili ograničiti samo pod pretpostavkama i na način određen
zakonom.

\(4\) Kad vlasnik mora nešto trpjeti ili propustiti glede svoje stvari,
treba to i ovlaštenik drugoga stvarnoga prava na istoj stvari koji svoje
pravo izvodi iz njegova, ako nije što drugo određeno zakonom.

\(5\) Ovaj Zakon uspostavlja opće uređenje pripadanja stvari osobama;
pravila ovoga Zakona primjenjivat će se i na pripadanje stvari koje su
podvrgnute nekom posebnom pravnom uređenju, ako nisu s tim uređenjem u
suprotnosti.

\(6\) Što god je zakonom određeno za pravo vlasništva i vlasnike,
vrijedi na odgovarajući način i za sva druga stvarna prava, ako za njih
nije što posebno određeno zakonom niti proizlazi iz njihove pravne
naravi.

**Predmet vlasništva i drugih stvarnih prava**

Članak 2.

\(1\) Predmet prava vlasništva i drugih stvarnih prava može biti svaka
pokretna (pokretnina) ili nepokretna stvar (nekretnina), osim onih koje
nisu za to sposobne.

\(2\) Stvari su u smislu ovoga Zakona tjelesni dijelovi prirode,
različiti od ljudi, koji služe ljudima za uporabu. Uzima se da su stvari
i sve drugo što je zakonom s njima izjednačeno.

\(3\) Nekretnine su čestice zemljine površine, zajedno sa svime što je
sa zemljištem trajno spojeno na površini ili ispod nje, ako zakonom nije
drukčije određeno.

\(4\) Pokretnine su stvari koje se mogu premjestiti s jednoga mjesta na
drugo, a da im se ne povrijedi bit (supstanca). Stvari koje su po svojoj
naravi pokretne smatraju se u pravnom smislu nepokretnima ako su
pripadak nepokretne stvari ili ih zakon izjednačuje s nekretninama.

\(5\) Prirodne sile su stvari u smislu ovoga Zakona ako su podložne
ljudskoj vlasti.

\(6\) Zakonom mogu neke vrste prava ili bilo što drugo biti izjednačeno
sa stvarima; u takvu se to slučaju ubraja u pokretne stvari, a u
nekretnine samo ako je spojeno s vlasništvom nepokretnih stvari, ili je
njihov teret, ili je zakonom proglašeno nekretninom.

\(7\) U sumnji je li što pokretna ili nepokretna stvar, smatra se da je
pokretna.

**Sposobnost stvari**

Članak 3.

\(1\) Sposobne biti objektom prava vlasništva i drugih stvarnih prava
jesu sve stvari, osim onih kojima njihove naravne osobine ili zakonske
odredbe priječe da pripadaju pojedincu.

\(2\) Nisu sposobni biti objektom prava vlasništva i drugih stvarnih
prava oni dijelovi prirode koji po svojim osobinama ne mogu biti u
vlasti niti jedne fizičke ili pravne osobe pojedinačno, nego su na
uporabi svih, kao što su to atmosferski zrak, voda u rijekama, jezerima
i moru, te morska obala (opća dobra).

\(3\) O općim dobrima vodi brigu, njima upravlja i za to odgovara
Republika Hrvatska, ako posebnim zakonom nije drukčije određeno.

\(4\) Pravno nisu dijelovi općega dobra one zgrade i druge građevine
koje su na njemu izgrađene na temelju koncesije, pa one tvore zasebnu
nekretninu dok koncesija traje.

**Stvari od interesa za Republiku Hrvatsku**

Članak 4.

\(1\) Stvari za koje je na temelju Ustava Republike Hrvatske posebnim
zakonom određeno da su dobra od interesa za nju pa imaju njezinu osobitu
zaštitu, a nisu opća dobra, sposobne su biti objektom prava vlasništva i
drugih stvarnih prava.

\(2\) Vlasnici i ovlaštenici drugih prava na stvarima iz stavka 1. ovoga
članka smiju se služiti tim svojim pravima u skladu sa zakonom određenim
načinom uporabe i iskorištavanja tih stvari, a za ograničenja kojima su
time podvrgnuti, pripada im pravo na naknadu određenu zakonom.

**Stvar i njezine pripadnosti**

Članak 5.

\(1\) Objekt prava vlasništva je pojedinačno određena stvar.

\(2\) Tko ima pravo vlasništva ili koje od drugih stvarnih prava na
nekoj stvari, ima ga time i na svim njezinim pripadnostima, ako zakonom
nije drukčije određeno.

\(3\) Pripadnost stvari je svaki njezin dio, sve što se s njom razmjerno
trajno spoji (prirast) i svaki njezin plod, sve dok se od nje ne odvoji.
Pripadnost stvari je i sve ono što je njezin pripadak (pertinencija).

**Dijelovi stvari**

Članak 6.

\(1\) Dio stvari koji se ne može od nje fizički odvojiti, a da ne bude
time uništen on ili sama stvar (bitni dio), ne može biti samostalnim
objektom stvarnih prava, ako zakonom nije što drugo određeno.

\(2\) Na dijelovima stvari koji nisu bitni (odvojivi dijelovi) postoje
ona ista prava kao i na cijeloj stvari, osim ako na takvu dijelu postoji
na posebnom pravnom temelju neko pravo u korist neke druge osobe. Tko
tvrdi da takvo pravo postoji na nekom odvojivom dijelu, treba to i
dokazati.

\(3\) Bila stvar fizički djeljiva ili ne, nju se može pravno razdijeliti
na sadržajno jednake dijelove kojima je veličina računski određena
njihovim razmjerom prema cijeloj stvari (idealni dijelovi), ako nije što
drugo određeno. Svaki idealni dio stvari njezin je odvojeni dio.

\(4\) Stjecatelj cijele stvari ili stvarnih prava na njoj koji nije znao
niti je morao znati da na njezinu odvojivom dijelu postoji nečije pravo
različito od prava na cijeloj stvari, stekao je cijelu stvar, odnosno
pravo na njoj bez obzira na to pravo druge osobe. U takvu slučaju to je
njezino pravo prestalo, a da li će ona moći za to tražiti naknadu od
otuđivatelja, prosuđivat će se prema obveznopravnim pravilima.

\(5\) Odvajanjem dijela stvari ne prestaju dotadašnja prava ako nije što
posebno određeno.

**Pripadak stvari**

Članak 7.

\(1\) Pripadak (pertinencija ili pobočna stvar) je pokretna stvar koju
je njezin vlasnik namijenio da kao sporedna trajno služi svrsi glavne, a
stoji u takvu prostornom odnosu prema glavnoj stvari koji odgovara toj
namjeni. Nije pripadak ona stvar koja se prema shvaćanju u prometu ne
smatra pripatkom.

\(2\) Prolazna uporaba jedne stvari za svrhu druge stvari ne daje joj
svojstvo pripatka.

\(3\) Prolazni prestanak služenja pripatka svrsi glavne stvari, kao i
prolazni prestanak prostornoga odnosa prema njoj, ne oduzima pripatku to
svojstvo.

\(4\) Smatra se da su namijenjeni da trajno služe svrsi zgrade trajno
namijenjene nekoj proizvodnoj ili obrtnoj djelatnosti (poslovna zgrada),
kao glavnoj stvari, strojevi i slični uređaji namijenjeni toj
djelatnosti.

\(5\) Smatra se da su namijenjeni da trajno služe svrsi nekretnine
trajno namijenjene poljoprivrednoj proizvodnji, kao glavnoj stvari,
strojevi i stoka namijenjeni daljnjoj poljoprivrednoj proizvodnji,
poljoprivredni proizvodi i sjeme potrebni za daljnju poljoprivrednu
proizvodnju kroz ono vrijeme za koje se može očekivati da će takvi ili
slični biti dobiveni tom proizvodnjom, kao i postojeće gnojivo i gorivo.

**Koristi**

Članak 8.

\(1\) Koristi su plodovi neke stvari ili prava, a i druge prednosti koje
donosi uporaba neke stvari ili prava.

\(2\) Plodovi stvari su proizvodi koje ona daje prirodno ili
posredovanjem nečijega rada, a i sve drugo što ona daje s obzirom na
svoju namjenu.

\(3\) Plodovi nekoga prava su prinosi koje to pravo daje s obzirom na
svoju namjenu, kao kod prava koje ovlašćuje na stjecanje plodova ili
drugih dijelova stvari - dobiveni dijelovi stvari.

\(4\) Plodovi su i prinosi koje stvar ili pravo daje posredovanjem
nekoga pravnoga odnosa, kao što su to najamnine, zakupnine i kamate.

\(5\) Koristi pripadaju onome kome pripada i stvar ili pravo koje ih
donosi, ako na posebnom pravnom temelju ne pripadaju kome drugome. Tko
se na postojanje takva pravnoga temelja poziva, treba ga i dokazati.

\(6\) Tko je dužan predati plodove neke stvari ili prava, ovlašten je
zahtijevati naknadu troškova koje je imao radi dobivanja tih plodova,
ako bi ih imao dobar gospodar, ali nikada više od vrijednosti plodova
koje je dužan predati.

**Osobito o nekretninama**

Članak 9.

\(1\) Pojedinačnu nekretninu čini zemljišna čestica, uključujući i sve
što je s njom razmjerno trajno povezano na njezinoj površini ili ispod
nje; ali kad je više zemljišnih čestica upisano u zemljišnoj knjizi u
isti zemljišnoknjižni uložak, one su pravno sjedinjene u jedno tijelo
(zemljišnoknjižno tijelo), koje je kao takvo jedna nekretnina.

\(2\) Trava, drveće, plodovi i sve uporabljive stvari koje zemlja rađa
na svojoj površini dijelovi su te nekretnine sve dok se od zemlje ne
odvoje.

\(3\) Što je na površini zemlje, iznad ili ispod nje izgrađeno a
namijenjeno je da tamo trajno ostane, ili je u nekretninu ugrađeno, njoj
dograđeno, na njoj nadograđeno ili bilo kako drukčije s njom trajno
spojeno, dio je te nekretnine sve dok se od nje ne odvoji. No, nisu
dijelovi zemljišta one zgrade i drugo što je s njim spojeno samo radi
neke prolazne namjene.

\(4\) Nisu dijelovi zemljišta one zgrade i druge građevine koje su
trajno povezane s tim zemljištem ako ih od njega pravno odvaja stvarno
pravo koje svojega nositelja ovlašćuje da na tom tuđem zemljištu ima
takvu zgradu ili drugu građevinu u svome vlasništvu; isto na
odgovarajući način vrijedi i za zgrade i druge građevine koje od
zemljišta ili od općega dobra pravno odvaja na zakonu osnovana koncesija
koja svojega nositelja ovlašćuje da na tome ima takvu zgradu ili drugu
građevinu u svome vlasništvu.

\(5\) Strojevi i slični uređaji koji bi inače bili dio neke nekretnine
ne smatraju se njezinim dijelom nego samostalnim stvarima ako se s
pristankom vlasnika nekretnine zabilježi u zemljišnoj knjizi da su oni
vlasništvo druge osobe. Učinak te zabilježbe traje dok ona ne bude
izbrisana, s time da taj učinak i bez brisanja prestaje protekom pet
godina od upisa, ali tijek toga roka zastaje za vrijeme stečajnoga i
ovršnoga postupka.

\(6\) Prava koja postoje u korist neke nekretnine smatraju se
pripadnošću te nekretnine.

### Dio drugi POSJED

####  Glava 1. OPĆE ODREDBE 

**Posjednik**

Članak 10.

\(1\) Osoba koja ima faktičnu vlast glede neke stvari, njezin je
posjednik.

\(2\) Tko svoju faktičnu vlast izvršava osobno ili posredovanjem
pomoćnika u posjedovanju neposredni je posjednik.

\(3\) Kad netko stvar posjeduje kao plodouživatelj, založni vjerovnik,
zakupoprimac, najmoprimac, čuvar, posudovnik ili u kojem drugom sličnom
odnosu u kojemu je prema drugome ovlašten ili obvezan kroz neko vrijeme
posjedovati je, onda je posjednik te stvari i taj drugi (posredni
posjednik). Stoji li posredni posjednik prema nekomu trećemu u takvu
odnosu, i taj je posredni posjednik.

\(4\) Posjednikom se smatra i osoba koja svoju faktičnu vlast ima u
pogledu dijela neke stvari, premda taj dio ne bi mogao biti samostalnim
objektom stvarnih prava, poput sobe ili druge prostorije u stanu i
slično.

\(5\) S posjedom stvari izjednačeno je faktično izvršavanje sadržaja
prava stvarnih služnosti glede neke nekretnine (posjed prava), pa se na
posjed prava primjenjuju na odgovarajući način odredbe o posjedu stvari,
ako to nije suprotno naravi prava niti odredbama zakona.

\(6\) Kad isti posjed stvari ili prava ima više osoba, one su
suposjednici.

**Samostalni posjednik**

Članak 11.

\(1\) Tko stvar ili pravo posjeduje priznajući višu vlast posrednoga
posjednika, nesamostalni je posjednik; tko stvar posjeduje kao da je
njezin vlasnik ili posjeduje pravo kao da je nositelj toga prava -
samostalni je posjednik.

\(2\) Posjed će se smatrati samostalnim, ako se ne dokaže suprotno.

\(3\) Svatko može u pravnom prometu valjano postupati pouzdavajući se u
to da je samostalni posjednik pokretne stvari njezin vlasnik, osim ako
zna ili je morao znati da nije tako.

**Pomoćnik u posjedovanju**

Članak 12.

\(1\) Posjed nema onaj tko ne izvršava nikakvu svoju vlast glede neke
stvari.

\(2\) Dok osoba koja je u radnom ili sličnom odnosu ili u nečijem
kućanstvu postupa pokoravajući se tuđim nalozima glede neke stvari ili
prava, pa izvršava isključivo tuđu faktičnu vlast, ona nema posjed toga,
nego je samo posjednikov pomoćnik u posjedovanju.

#### Glava 2. STJECANJE 

**Izvorno i izvedeno stjecanje**

Članak 13.

Posjed je stečen kad stjecatelj uspostavi svoju faktičnu vlast glede
stvari, bilo da ju je osnovao jednostranim činom (izvorno stjecanje
posjeda), ili da mu je prenesena (izvedeno stjecanje posjeda).

**Predaja**

Članak 14.

\(1\) Posjed se prenosi predajom same stvari ili sredstva kojim
stjecatelj ima vlast na stvari, a predaja je izvršena čim se stjecatelj
s voljom prenositelja nađe u položaju izvršavati vlast glede stvari.

\(2\) Kad se posjed prenosi osobi koja nije prisutna, predaja je
izvršena kad stvar primi sam stjecatelj ili osoba koja ga po njegovoj
volji ili po zakonu u tome zastupa, a predajom prijevozniku samo ako
prijevoznik radi za račun stjecatelja.

\(3\) Kad su za robu predanu prijevozniku ili skladištaru izdani
vrijednosni papiri koji je zamjenjuju u pravnom prometu, predaja takva
papira znači predaju te robe; pritom kad je jedna osoba u dobroj vjeri
primila takav papir, a druga je u dobroj vjeri primila robu - posjed
robe je stekla ova druga.

**Predaja očitovanjem volje**

Članak 15.

\(1\) Samim očitovanjem volje da se posjed predaje stjecatelju taj
stječe neposredni posjed samo ako je već u položaju da izvršava svoju
vlast glede stvari.

\(2\) Samim očitovanjem volje da se posjed predaje stjecatelju može
posjed prijeći na njega tako da dotadašnji posjednik zadrži stvar, a
stjecatelju se prenese ili se za njega osnuje pravo da mu dotadašnji
posjednik preda tu stvar; isto tako i da se stvar preda nekoj trećoj
osobi, a stjecatelj dobije pravo da mu ona preda tu stvar.

\(3\) Predaja posjeda učinjena samim očitovanjem volje da se posjed
predaje stjecatelju djelovat će prema trećima samo ako su o tome
obaviješteni, ili im je to inače poznato.

**Stjecanje posjeda prava**

Članak 16.

\(1\) Kad posjednik jedne nekretnine jednostrano učini glede nekretnine
koju drugi posjeduje nešto što taj ne bi trebao trpjeti, a taj to ipak
otrpi, posjednik prve nekretnine je time u korist te nekretnine, kao
povlasne, izvorno stekao posjed prava stvarne služnosti na drugoj
nekretnini kao poslužnoj.

\(2\) Kad posjednik jedne nekretnine jednostrano zabrani posjedniku
druge nekretnine činiti na toj nekretnini nešto što bi taj inače mogao
činiti, pa to taj zbog toga propusti učiniti, posjednik prve nekretnine
je time u korist te nekretnine, kao povlasne, izvorno stekao posjed
prava stvarne služnosti da se to propušta činiti na drugoj nekretnini
kao poslužnoj.

\(3\) Kad posjednik jedne nekretnine po sporazumu s posjednikom druge
nekretnine učini glede te druge nekretnine nešto što njezin posjednik
inače ne bi trebao trpjeti, pa to taj otrpi, posjed prava stvarne
služnosti činiti to glede druge nekretnine, kao poslužne, nastao je u
korist prve nekretnine, kao povlasne, izvođenjem iz posjeda te druge
nekretnine.

\(4\) Kad posjednik nekretnine počne na temelju sporazuma s posjednikom
druge nekretnine propuštati da na nekretnini koju posjeduje čini nešto
što bi inače mogao činiti, posjed prava stvarne služnosti da se to
propušta činiti na drugoj nekretnini kao poslužnoj nastao je u korist
prve nekretnine kao povlasne izvođenjem iz posjeda te druge nekretnine.

\(5\) U slučajevima iz stavka 3. i 4. ovoga članka uzima se da je posjed
prava stvarne služnosti predan stjecatelju.

\(6\) Posjed prava stvarnih služnosti uspostavljen u korist određene
nekretnine kao povlasne prelazi zajedno s posjedom te povlasne
nekretnine na stjecatelja kad ona bude predana drugome u posjed, no onaj
tko izvorno stekne posjed nekretnine, ne stječe samim time i posjed
prava stvarne služnosti koja postoji u njezinu korist.

**Nasljeđivanje posjeda**

Članak 17.

\(1\) Ostaviteljevi posjedi stvari i prava prelaze na njegova
nasljednika zbog ostaviteljeve smrti i u njezinu času, onakvi kakvi su u
tom času bili u ostavitelja.

\(2\) Kad su ostaviteljevi posjedi zbog njegove smrti prešli na dva ili
više sunasljednika, svi su oni time postali suposjednici svakoga
pojedinoga od tih posjeda, pa će ga tako izvršavati, osim ako je na
temelju oporukom izražene ostaviteljeve volje ili odluke ostavinskoga
suda izvršavanje povjereno nekome drugome.

\(3\) Prelaskom ostaviteljeva posjeda na njegova nasljednika ili
nasljednike ne dira se u ostale posjede iste stvari, odnosno prava.

#### Glava 3. KAKVOĆA POSJEDA 

**Zakonitost, istinitost i poštenje posjeda**

Članak 18.

\(1\) Posjed je zakonit ako posjednik ima valjani pravni temelj toga
posjedovanja (pravo na posjed).

\(2\) Posjed je istinit ako nije pribavljen ni silom, ni potajno ili
prijevarom, ni zlouporabom povjerenja. Posjed koji je pribavljen silom,
potajno ili prijevarom, ili zlouporabom povjerenja, postaje miran kad
osobi od koje je tako pribavljen prestane njezino pravo da štiti svoj
posjed koji joj je tako oduzet.

\(3\) Posjed je pošten ako posjednik kad ga je stekao nije znao niti je
s obzirom na okolnosti imao dovoljno razloga posumnjati da mu ne pripada
pravo na posjed, ali poštenje prestaje čim posjednik sazna da mu pravo
na taj posjed ne pripada.

\(4\) Ako je u sporu o pravu na posjed pravomoćno odlučeno da pravo na
posjed ne pripada posjedniku, njegov je posjed nepošten od časa kad je
primio tužbu; to na odgovarajući način vrijedi i kad je o pravu na
posjed konačno odlučilo drugo nadležno tijelo ili sud u nekom drugom
postupku.

\(5\) Posjed se smatra poštenim, osim ako se dokaže suprotno.

\(6\) Poštenje i istinitost posjeda pravne osobe prosuđuje se prema
poštenju i postupanju one fizičke osobe koja je za tu pravnu osobu
ovlaštena poduzimati čine stjecanja ili izvršavanja njezina posjeda, a
poštenje i istinitost posjeda osoba koje imaju zakonskoga zastupnika -
prema poštenju i postupanju toga njihova zastupnika.

#### Glava 4. TRAJNOST I ZAŠTITA 

**Načelo trajnosti**

Članak 19.

\(1\) Posjed traje dok traje posjednikova faktična vlast glede stvari,
ali on ne prestaje, niti se prekida, ako je smetnja ili propuštanje
izvršavanja posjednikove vlasti bilo po svojoj naravi samo privremeno.

\(2\) Smatra se da posjed nakon što je stečen traje neprekidno dalje, a
tko tvrdi da je prestao ili da je bio prekinut, treba dokazati da su
nastupile okolnosti zbog kojih je posjed prestao.

**Samovlasno smetanje**

Članak 20.

\(1\) Samovlast je zabranjena; bez obzira na to kakav je posjed, nitko
ga nema pravo samovlasno smetati, ako i smatra da ima jače pravo na
posjed.

\(2\) Tko posjedniku bez njegove volje oduzme posjed ili ga u
posjedovanju uznemirava, samovlasno je smetao njegov posjed.

\(3\) Ni osoba od koje je posjed pribavljen silom, potajno, odnosno
prijevarom, ili zlouporabom povjerenja, ne smije samovlasno oduzeti taj
posjed nakon što joj prestane pravo na zaštitu posjeda.

\(4\) Nije samovlasno smetanje posjeda ako je čin oduzimanja ili
smetanja posjeda dopušten zakonom ili odlukom suda odnosno drugoga
tijela, donesenom na temelju zakona koji to dopušta. No, samovlasno je i
kad je čin oduzimanja ili smetanja posjeda učinjen u nekom javnom,
društvenom ili sličnom interesu, ako nije dopušten zakonom ili na
temelju zakona.

**Pravo na zaštitu posjeda**

Članak 21.

\(1\) Koga drugi samovlasno smeta u posjedu, bilo da ga uznemirava u
posjedu ili mu ga je oduzeo, ima pravo na zaštitu posjeda.

\(2\) I posjednik koji je posjed stekao samovlasno ga oduzevši drugome
silom, potajno ili zlouporabom povjerenja, ima pravo štititi svoj
posjed; jedino ga nema pravo štititi od one osobe kojoj ga je bio
samovlasno oduzeo, no smjet će to i protiv nje nakon što mu posjed
postane miran.

\(3\) Pravo na zaštitu posjeda prestaje protekom roka od trideset dana
od dana kad je smetani saznao za čin smetanja i počinitelja, a
najkasnije godinu dana od dana nastaloga smetanja.

\(4\) Pravo na zaštitu posjeda ostvaruje se u posebnom postupku pred
sudom (postupak zbog smetanja posjeda) ili putem samopomoći.

\(5\) Posjed koji je posjedniku bio oduzet, nije prestao niti je bio
prekinut ako ga je posjednik služeći se svojim pravom na zaštitu posjeda
ponovno uspostavio ili ishodio njegovu uspostavu.

**Sudska zaštita**

Članak 22.

\(1\) Posjednik kojemu je posjed samovlasno smetan ovlašten je svoj
posjed štititi putem suda, zahtijevajući da se utvrdi čin smetanja
njegova posjeda, naredi uspostava posjedovnoga stanja kakvo je bilo u
času smetanja, te zabrani takvo ili slično smetanje ubuduće.

\(2\) Sud pruža ovu zaštitu posjeda u posebnom, hitnom postupku
(postupku za smetanje posjeda), prema posljednjem stanju posjeda i
nastalom smetanju, bez obzira na pravo na posjed, pravni temelj posjeda,
poštenje posjednika, kao i bez obzira na to koliko bi smetanje posjeda
bilo u kakvu društvenom, javnom ili sličnom interesu.

\(3\) Pravo na poduzimanje posjedovnih čina smije se isticati i o njemu
se smije raspravljati jedino u vezi s prigovorom da oduzimanje, odnosno
smetanje posjeda nije bilo samovlasno.

Članak 23.

\(1\) Zaštitu posjeda ovlašten je tražiti i posredni posjednik, s time
da u slučaju kad neposredni posjednik ne može ili neće ponovo preuzeti
neposredni posjed koji mu je bio oduzet, posredni posjednik može za sebe
zahtijevati predaju stvari.

\(2\) Posredni posjednik nije ovlašten staviti zahtjev u cilju zaštite
svoga posrednoga posjeda od smetanja koje je počinio neposredni
posjednik, ako bi za odlučivanje o tom zahtjevu bilo nužno raspravljati
o njihovu pravnom odnosu.

Članak 24.

\(1\) Svaki je suposjednik ovlašten štititi suposjed putem suda od
samovlasnoga smetanja treće osobe, a od drugih suposjednika jedino ako
su ga potpuno isključili od dotadašnjega suposjeda ili su mu bitno
ograničili dotadašnji način izvršavanja faktične vlasti.

\(2\) Suposjednik nije ovlašten staviti zahtjev za zaštitu svoga
suposjeda od smetanja koje je počinio njegov suposjednik ako bi za
odlučivanje o tom zahtjevu bilo nužno raspravljati o njihovu pravnom
odnosu.

Članak 25.

\(1\) Posjed koji je s ostavitelja prešao na nasljednike ovlašten je
štititi svaki nasljednik, odnosno sunasljednik od samovlasnoga smetanja
treće osobe.

\(2\) Kad objektom posjeda upravlja na temelju svojega ovlaštenja
izvršitelj oporuke ili skrbnik ostavine, tada je on ovlašten tražiti
zaštitu posjeda koji je s ostavitelja prešao na nasljednika, odnosno
nasljednike.

\(3\) Odredbom stavka 2. ovoga članka ne dira se u pravo svakoga
pojedinoga nasljednika ili sunasljednika na zaštitu, no s time da može
zahtijevati povrat oduzetoga jedino prema izvršitelju oporuke, odnosno
skrbniku ostavine.

Članak 26.

Pravo na posjed može se utvrđivati i ostvarivati pred sudom, ili drugim
nadležnim tijelom vlasti, neovisno o trajanju i ishodu postupka za
zaštitu posjeda.

**Dopuštena samopomoć**

Članak 27.

\(1\) Tko ima pravo na zaštitu posjeda, smije svoj posjed zaštititi za
vrijeme trajanja rokova iz članka 21. stavak 3. ovoga Zakona i silom od
onoga tko mu posjed samovlasno oduzme ili ga u posjedovanju uznemirava,
ako je to nužno jer bi sudska pomoć stigla prekasno, a opasnost je
neposredna, ali samo ako za zaštitu svoga posjeda ne primjeni silu veće
jakosti nego li je primjerena okolnostima (dopuštena samopomoć).

\(2\) Dopuštenom samopomoći smije se umjesto posjednika poslužiti
posjednikov pomoćnik u posjedovanju.

\(3\) Ostvari li posjednik svoje pravo na zaštitu posjeda putem
samopomoći kad nisu ispunjene pretpostavke iz stavka 1. ovoga članka,
zaštitio je svoj posjed, ali odgovara za štetu koju je pritom nanio.

#### Glava 5. PRESTANAK 

**Prestanak posjeda stvari**

Članak 28.

\(1\) Posjed stvari je prestao kad je stvar propala, kad se izgubila, a
nema izgleda da će se opet naći, a i kad je posjednik svojom voljom
napustio stvar.

\(2\) Dotadašnjem je posjedniku prestao njegov posjed kad je stvar
stekla u posjed osoba koja neće izvršavati nikakvu njegovu vlast u
pogledu te stvari ili kad mu je druga osoba oduzela stvar, ako on nije
ostvario zaštitu svoga posjeda.

**Prestanak posjeda prava**

Članak 29.

\(1\) Posjed prava je prestao kad je propala nekretnina na kojoj se
izvršavao sadržaj toga prava ili se posjednik odrekao svojega posjeda
prava.

\(2\) Posjed prava ne prestaje samim neizvršavanjem sadržaja prava
stvarne služnosti dok ga njegov posjednik može izvršavati ako to želi;
prestaje, međutim, kad posjednik poslužne nekretnine prestane činiti što
je dotada činio, prestane trpjeti da se i dalje izvršava sadržaj prava
služnosti na njegovoj nekretnini, odnosno prestane propuštati što je do
tada propuštao, ako posjednik prava ne ostvari zaštitu svoga posjeda.

\(3\) Posjed prava stvarne služnosti prestaje dotadašnjem posjedniku i
zajedno s prestankom njegova posjeda nekretnine u čiju ga je korist
izvršavao.

### Dio treći PRAVO VLASNIŠTVA 

#### Glava 1. O VLASNIŠTVU UOPĆE 

**Vlasnikova prava**

Članak 30.

\(1\) Pravo vlasništva je stvarno pravo na određenoj stvari koje
ovlašćuje svoga nositelja da s tom stvari i koristima od nje čini što ga
je volja te da svakoga drugoga od toga isključi, ako to nije protivno
tuđim pravima ni zakonskim ograničenjima.

\(2\) U granicama iz stavka 1. ovoga članka vlasnik ima, među ostalim,
pravo posjedovanja, uporabe, korištenja i raspolaganja svojom stvari.

**Opća ograničenja**

Članak 31.

Vlasništvo obvezuje i vlasnik je dužan pridonositi općem dobru, pa je
općenito prilikom izvršavanja svoga prava dužan postupati obzirno prema
općim i tuđim interesima koji nisu protivni njegovu pravu, a osobito:

\- vlasnik se, a ni itko drugi, ne smije služiti svojim pravom s jedinim
ciljem da drugome šteti ili da ga smeta,

\- vlasnik nije ovlašten zabraniti tuđi zahvat u svoju stvar kad je taj
nužan radi otklanjanja štete koja nekome neposredno prijeti, a
nerazmjerno je veća od one što iz toga zahvata proizlazi za vlasnika,
nego je samo ovlašten potraživati naknadu za pretrpljenu štetu,

\- vlasnik nekretnine nije ovlašten braniti tuđe zahvate poduzete na
tolikoj visini ili dubini gdje on nema nikakva opravdanoga interesa da
ih isključi.

**Posebna ograničenja**

Članak 32.

\(1\) Vlasnik stvari ne smije izvršavati svoje pravo vlasništva preko
granica koje su svim vlasnicima takvih stvari postavljene na temelju
ovoga ili posebnih zakona radi zaštite interesa i sigurnosti države,
prirode, ljudskoga okoliša i zdravlja ljudi.

\(2\) Vlasnik neke od stvari koje su na temelju Ustava posebnim zakonom
proglašene stvarima od interesa za Republiku, i za koje je propisan
poseban način njihove uporabe i iskorištavanja od strane njihovih
vlasnika i ovlaštenika drugih prava na njima, dužan je izvršavati svoje
pravo vlasništva s time u skladu, ali mu pripada pravo na naknadu za
ograničenja kojima je podvrgnut.

\(3\) Kad je radi zaštite interesa i sigurnosti države, prirode,
spomenika kulture, ljudskoga okoliša ili zdravlja ljudi određeno da je
vlasnik na temelju zakona dužan nešto poduzeti glede vlastite stvari, a
njega se na to ne može prisiliti, općinski načelnik, gradonačelnik
odnosno župan je ovlašten uspostaviti privremeno upravljanje tom stvarju
(sekvestraciju) primjenjujući na odgovarajući način pravila o
privremenom skrbništvu nad ostavinom za slučaj da su nasljednici
nepoznati ili nepoznatoga boravišta, ako posebni zakon ne određuje što
drugo.

\(4\) U izvršavanju privremenoga upravljanja, općinski načelnik,
gradonačelnik odnosno župan može stvari dati u zakup.

\(5\) Ugovor o zakupu sklapa se na određeno vrijeme.

\(6\) U slučaju iz stavka 4. ovoga članka zakupnina se može koristiti
samo za održavanje stvari ili za ispunjenje druge obveze zbog koje je
uspostavljeno privremeno upravljanje stvarju.

\(7\) Vlasnik ima pravo na vraćanje posjeda stvari i prije proteka roka
iz ugovora, ako u cijelosti isplati uložena sredstva ili ispuni drugu
obvezu zbog koje je uspostavljeno privremeno upravljanje stvarju.

**Naknada**

Članak 33.

\(1\) Pravo vlasništva može u interesu Republike Hrvatske biti zakonom
oduzeto (potpuno izvlaštenje) ili ograničeno osnivanjem za drugoga
nekoga prava glede vlasnikove stvari (nepotpuno izvlaštenje), u kojem
slučaju vlasnik ima pravo na naknadu prema propisima o izvlaštenju.

\(2\) Bude li zakonom nekoj vrsti stvari oduzeta sposobnost da bude
objekt prava vlasništva, to za dotadašnje vlasnike takvih stvari
proizvodi jednake pravne učinke kao da je glede tih stvari provedeno
potpuno izvlaštenje.

\(3\) Ako je vlasnik glede neke svoje stvari podvrgnut ograničenjima
radi zaštite interesa i sigurnosti Republike Hrvatske, prirode,
ljudskoga okoliša ili zdravlja ljudi, koja od njega, ali ne i od svih
ostalih vlasnika takvih stvari, zahtijevaju težu žrtvu, ili ga inače
dovode u položaj nalik na onaj u kojem bi bio da je provedeno
izvlaštenje - on ima pravo na naknadu kao za izvlaštenje.

\(4\) Ne bude li razlog radi kojega je bilo provedeno neko izvlaštenje
ostvaren u propisanom, odnosno razumnom roku, izvlaštenik ima pravo
zahtijevati da se uspostavi prijašnje pravno i faktično stanje koliko je
to najviše moguće, ali tada smije zadržati samo onoliko od primljene
naknade koliko je na gubitku u odnosu na stanje kakvo bi prema redovitom
tijeku stvari bilo bez izvlaštenja.

**Ograničenja na temelju pravnoga posla**

Članak 34.

\(1\) Ako nije što drugo određeno, vlasnik može u svaku svrhu koja nije
zabranjena svoje pravo ograničiti, uvjetovati ili oročiti, a može ga i
opteretiti.

\(2\) Odredi li vlasnik pravnim poslom zabranu otuđenja ili opterećenja
svoje stvari, to ga obvezuje. Ta će zabrana djelovati i prema trećima,
ako je osnovana u korist bračnoga druga, djeteta, roditelja, posvojenika
ili posvojitelja, a i upisana je u zemljišnu knjigu, odnosno u javni
upisnik bez čega se ne može steći stvar za koju je zabrana određena.

\(3\) Odredi li vlasnik pravnim poslom uvjet ili rok pravu vlasništva,
to ga obvezuje. Ograničenje uvjetom ili rokom djelovat će i prema
trećima, ako je upisano u zemljišnu knjigu, odnosno u takav javni
upisnik bez čega se ne može steći stvar za koju je ograničenje određeno.

\(4\) Vlasnik čije će pravo vlasništva prestati ispunjenjem uvjeta ili
istekom roka (prethodni vlasnik) dužan je postupati obzirno prema onome
tko čeka da time postane vlasnikom (potonji vlasnik) te mu prenijeti
vlasništvo pošto istekne rok ili se ispuni uvjet, pri čemu će se njihov
međusobni odnos prosuđivati kao da je prethodni vlasnik bio
plodouživatelj. Kad je vlasništvo uvjetovano ili oročeno djelovanjem
prema trećima, tada samim ispunjenjem uvjeta, odnosno istekom roka ono
pripada potonjem vlasniku, ako zakonom nije drukčije određeno, a pravna
raspolaganja stvarju koja je bio poduzeo prethodni vlasnik gube učinak.

\(5\) Vlasnik koji je dobio ili je pridržao pravo vlasništva određene
stvari radi osiguranja ispunjenja neke tražbine, obvezan je propustiti
služiti se i raspolagati tom stvari osim za namirenje te tražbine, a
ovlašten je, ne bude li mu tražbina o dospijeću ispunjena, namiriti je
iz stvari u skladu s pravilima o namirivanju zalogom osiguranih tražbina
izvansudskim putem. Ograničenje vlasništva radi osiguranja tražbine
djelovat će i prema trećima ako je upisano u zemljišnu knjigu, odnosno u
takav javni upisnik bez upisa u koji se ne može steći stvar za koju je
ograničenje određeno.

\(6\) I kad djeluju i prema trećima, vlasnikova ograničenja,
uvjetovanja, oročenja i opterećenja stvari ne utječu na tuđa prava koja
već postoje na stvari, osim ako njihovi nositelji na to u pisanom obliku
izričito pristanu, a ne utječu ni na prava koja bi u pravnom prometu
stekli treći koji nisu znali niti su mogli znati za tu ograničenost,
uvjetovanost, oročenost ili opterećenost.

**Osobito o vlasništvu Republike Hrvatske i drugih osoba javnoga prava**

Članak 35.

\(1\) Republika Hrvatska i druge pravne osobe javnoga prava koje su
nositelji prava vlasništva imaju kao vlasnici u pravnim odnosima jednak
položaj kao i privatni vlasnici, ako zakonom nije što drugo određeno.

\(2\) Stvarima u vlasništvu Republike Hrvatske raspolaže, upravlja i
koristi se Vlada Republike Hrvatske ili od nje ovlašteno tijelo ako
posebnim zakonom nije drukčije određeno. Ovlasti za raspolaganje,
upravljanje i korištenje stvarima u vlasništvu jedinica lokalne i
područne (regionalne) samouprave imaju tijela jedinica lokalne i
područne (regionalne) samouprave određena propisom o ustrojstvu lokalne
i područne (regionalne) samouprave, osim ako posebnim zakonom nije
drukčije određeno.

\(3\) Namjenu stvari u vlasništvu Republike Hrvatske određuje zakon ili
državno tijelo koje je za to nadležno na temelju zakona.

\(4\) Svatko ima pravo stvarima u vlasništvu Republike Hrvatske koje su
namijenjene za uporabu svih (javna dobra u općoj uporabi) služiti se na
način koji je radi ostvarenja te namjene odredilo tijelo ili ustanova
kojoj su dane na upravljanje, odnosno tijelo nadležno za određivanje
namjene, koje njima neposredno upravlja. Ako nije što posebno propisano
zakonom, na javna dobra u općoj uporabi na odgovarajući se način
primjenjuju pravila koja vrijede za opća dobra.

\(5\) Stvari u vlasništvu Republike Hrvatske koje su namijenjene
neposrednom izvršavanju prava i dužnosti Republike Hrvatske, njezinih
tijela i ustanova (javna dobra u javnoj uporabi) rabe u skladu s tom
namjenom ona tijela i ustanove kojima ih je dalo na upravljanje tijelo
nadležno za određivanje namjene, ako ih to tijelo nije zadržalo u svojoj
neposrednoj uporabi.

\(6\) Pravo vlasništva na stvarima u vlasništvu Republike Hrvatske koje
nisu namijenjene za opću ni za javnu uporabu izvršava tijelo nadležno za
određivanje namjene, ako to nije povjerilo kojem drugom tijelu, ustanovi
ili osobi, a čisti prihod od tih stvari prihod je državnoga proračuna.

\(7\) Tko god odlučuje o općim dobrima ili o stvarima u vlasništvu
Republike Hrvatske, ili njima upravlja, dužan je postupati kao dobar
domaćin i odgovara za to.

\(8\) Na pravo vlasništva jedinica lokalne samouprave i jedinica
područne (regionalne) samouprave na odgovarajući će se način
primjenjivati pravila o vlasništvu Republike Hrvatske, ako nije što
drugo određeno zakonom, niti proizlazi iz naravi tih osoba. Isto vrijedi
i za pravo vlasništva ustanova, te s njima izjednačenih pravnih osoba.

#### Glava 2. SUVLASNIŠTVO 

##### Odjeljak 1. Opće odredbe 

**Suvlasnički dijelovi**

Članak 36.

\(1\) Ako više osoba ima neku stvar u svome vlasništvu tako da svakoj
pripada po dio toga prava vlasništva, računski određen razmjerom prema
cijelom pravu vlasništva te stvari, sve su one suvlasnici te stvari, a
dijelovi prava vlasništva koji im pripadaju njihovi su suvlasnički
dijelovi.

\(2\) U sumnji koliki su suvlasnički dijelovi, smatra se da su jednaki.

**Idealni dio stvari**

Članak 37.

\(1\) Kad postoji suvlasništvo neke stvari, uzima se da je ta stvar
pravno razdijeljena na sadržajno jednake dijelove (idealne dijelove),
kojima je veličina određena veličinom suvlasničkih dijelova.

\(2\) Idealni dio stvari je neodvojiv od suvlasničkoga dijela koji ga
određuje.

\(3\) U pravnom se prometu uzima da je idealni dio stvari samostalna
stvar; sve što je određeno za stvari vrijedi i za idealne dijelove, ako
nije što posebno propisano.

\(4\) Svaki suvlasnik je vlasnik onoga idealnoga dijela stvari koji
odgovara njegovu suvlasničkom dijelu, pa glede njega ima sve ovlasti
kakve pripadaju vlasniku, ako ih može izvršavati s obzirom na narav
idealnoga dijela.

\(5\) Suvlasnik smije samostalno pravno raspolagati svojim idealnim
dijelom stvari, odnosno svojim suvlasničkim dijelom po pravilima koja
vrijede za vlasnikova pravna raspolaganja stvarima ako time ne dira u
tuđa prava. Kad suvlasnik prodaje svoj dio, ostali suvlasnici nemaju
pravo prvokupa, osim ako im to pravo pripada na posebnom pravnom
temelju.

\(6\) Svaki suvlasnik ima pravo glede svoga idealnoga dijela stavljati
svakome, pa i svojim suvlasnicima, sve zahtjeve koji proizlaze iz
njegova prava vlasništva.

**Izvršavanje prava vlasništva glede cijele stvari**

Članak 38.

\(1\) Nije li što drugo određeno, svaki suvlasnik smije izvršavati glede
cijele stvari sve ovlasti koje ima kao nositelj dijela prava vlasništva
bez suglasnosti ostalih suvlasnika, ako time ne vrijeđa prava ostalih
suvlasnika.

\(2\) Plodovi i druge koristi od cijele stvari, kao i troškovi i tereti,
dijele se među sve suvlasnike razmjerno veličini njihovih suvlasničkih
dijelova, ako se drukčije ne sporazumiju.

\(3\) Svaki suvlasnik ima pravo u svako doba zahtijevati da se polože
računi i podijele sve koristi.

\(4\) Svaki suvlasnik nekretnine koji ima za to odgovarajući suvlasnički
dio, ima pravo u svako doba zahtijevati da se u korist njegova
suvlasničkoga dijela nekretnine osnuje vlasništvo određenoga posebnoga
dijela, ako su ispunjene pretpostavke pod kojima se ono može osnovati.

##### Odjeljak 2. Upravljanje stvarju 

**Pravo na upravljanje**

Članak 39.

\(1\) Svaki suvlasnik ima pravo sudjelovati u odlučivanju o svemu što se
tiče stvari koja je u suvlasništvu (upravljanje stvarju) zajedno s
ostalim suvlasnicima.

\(2\) Kad je neki suvlasnik poduzeo posao glede suvlasničke stvari bez
potrebne suglasnosti ostalih, primjenjuju se pravila o poslovodstvu bez
naloga.

**Poslovi redovite uprave**

Članak 40.

\(1\) O poslovima koji se tiču samo redovitoga upravljanja stvarju
odlučuju suvlasnici većinom glasova.

\(2\) Većina glasova računa se po suvlasničkim dijelovima, a ne po broju
suvlasnika.

\(3\) Ne može li se postići većina, a poduzimanje nekoga posla redovite
uprave je nužno za održavanje stvari, na zahtjev bilo kojega od
suvlasnika odluku će donijeti sud.

\(4\) Svaki suvlasnik protiv čije je volje većina odlučila da se neki
posao poduzme, ili je to učinio sud, ima pravo zahtijevati osiguranje za
buduću štetu. Tko bude obvezan dati osiguranje treba tu obvezu ispuniti
davanjem zaloga, a jamstvom samo ako sud ocijeni da bi davanje zaloga
bilo za njega prevelik teret.

\(5\) Sud odlučuje u izvanparničnom postupku, ako nema spora tko su
suvlasnici niti o veličini njihovih suvlasničkih dijelova.

**Izvanredni poslovi**

Članak 41.

\(1\) Za poduzimanje poslova koji premašuju okvir redovitoga upravljanja
(naročito promjena namjene stvari, veći popravci, dogradnja,
nadogradnja, preuređenje, otuđenje cijele stvari, davanje cijele stvari
u zakup ili najam na dulje od jedne godine, osnivanje hipoteke na
cijeloj stvari, odnosno davanje pokretne stvari u zalog, osnivanje
stvarnih i osobnih služnosti, stvarnoga tereta ili prava građenja na
cijeloj stvari) potrebna je suglasnost svih suvlasnika.

\(2\) U sumnji se smatra da posao premašuje okvir redovitoga
upravljanja.

\(3\) Ako se suvlasnici ne mogu suglasiti, onaj suvlasnik koji je
predložio posao predvidivo koristan za sve, može zahtijevati razvrgnuće
suvlasništva, pa makar to inače u tom času ne bi mogao.

**Odluka o izvršavanju posjeda i vlasničkih ovlasti**

Članak 42.

\(1\) Svim suvlasnicima pripada pravo na suposjed stvari, ali oni mogu
odlučiti da će međusobno podijeliti posjed stvari i/ili izvršavanje svih
ili nekih vlasničkih ovlasti glede nje.

\(2\) Donošenje odluke iz stavka 1. ovoga članka posao je redovite
uprave, a isto tako i odlučivanje o izmjenama i opozivu prijašnje odluke
o tome.

**Odluka o uspostavi etažnoga vlasništva**

Članak 43.

\(1\) Sastoji li se nekretnina od zemljišta sa zgradom, suvlasnik čiji
je suvlasnički dio te nekretnine dovoljno velik za to ovlašten je uz
suglasnost ostalih suvlasnika i pod daljnjim pretpostavkama iz glave 4.
trećega dijela ovoga Zakona uspostaviti i sa svojim suvlasničkim dijelom
povezati vlasništvo određenoga posebnoga dijela te nekretnine (etažno
vlasništvo).

\(2\) Uspostavom vlasništva određenoga posebnoga dijela nekretnine ne
dira se u suvlasništvo, ali se izvršavanje ovlasti i dužnosti suvlasnika
s čijim se suvlasničkim dijelom povezalo etažno vlasništvo usredotočuje
u prvom redu na taj posebni dio nekretnine, ograničavajući ujedno
izvršavanje ovlasti ostalih suvlasnika nekretnine na tom njezinu
posebnom dijelu, prema odredbama sadržanim u glavi 4. trećega dijela
ovoga Zakona.

\(3\) Ako je barem i na samo jednom posebnom dijelu nekretnine
uspostavljeno etažno vlasništvo, pravne odnose suvlasnika te nekretnine,
kako međusobno tako i prema trećima, uređuju u prvom redu posebne
odredbe glave 4. trećega dijela ovoga Zakona i na njihovu temelju
doneseni pravni akti, a tek podredno opća pravila o suvlasništvu
sadržana u ovoj glavi Zakona, ako nije što drugo određeno.

\(4\) Suvlasnici nekretnine mogu suglasno odlučiti da će svoja
suvlasnička prava ograničiti tako da će s određenim suvlasničkim dijelom
povezati vlasništvo određenoga posebnoga dijela (etažno vlasništvo)
suvlasničke nekretnine, pa makar taj suvlasnički dio i nije toliko velik
koliko se inače traži za odgovarajući suvlasnički dio po odredbama
članka 74. stavka 1. i 2. ovoga Zakona.

\(5\) Suglasno očitovanje volje svih suvlasnika da će uspostaviti
vlasništvo određenoga posebnoga dijela nekretnine u korist nekoga
suvlasničkoga dijela, smatra se do uspostave vlasništva toga posebnoga
dijela njihovim sporazumom o podjeli posjeda stvari i izvršavanju
suvlasničkih ovlasti.

\(6\) Što vrijedi za zemljište sa zgradom, vrijedi na odgovarajući način
i za pravo građenja kad je izgrađena zgrada.

**Upravitelj**

Članak 44.

\(1\) Suvlasnici mogu suglasno povjeriti upravljanje stvarju određenoj
osobi kao upravitelju, koji će djelovati kao njihov opunomoćenik. Za
upravitelja mogu izabrati jednoga ili nekolicinu između sebe, a mogu
upravljanje povjeriti i bilo kojoj drugoj poslovno sposobnoj fizičkoj
ili pravnoj osobi.

\(2\) Za suvlasnika koji posjeduje suvlasničku stvar ili njezin
samostalni dio na temelju odluke suvlasnika kojom su međusobno
podijelili posjed stvari i izvršavanje suvlasničkih ovlasti, smatra se
da mu je povjerena redovita uprava nad time, ako nisu što drugo
sporazumno odredili svi suvlasnici.

\(3\) Kad ima više upravitelja, oni odlučuju većinom glasova, ako
suvlasnici nisu odlučili drukčije.

\(4\) Odlučivanje o postavljaju i djelokrugu upravitelja posao je
izvanredne uprave, ali ako se suvlasnici ne mogu o tome suglasiti, svaki
od njih može zahtijevati da umjesto njih o tome odluči sud u
izvanparničnom postupku.

**Pravni položaj upravitelja**

Članak 45.

\(1\) Upravitelj je nalogoprimac suvlasnika pa se glede njegovih prava,
dužnosti i prestanka odnosa s njim, ako nije što drugo određeno,
primjenjuju odgovarajuća pravila o nalogu, s time što:

\- upravitelju postavljenom na neodređeno vrijeme mogu suvlasnici koji
zajedno imaju većinu suvlasničkih dijelova otkazati uz otkazni rok od
tri mjeseca, koji će početi teći prvoga dana mjeseca koji slijedi
otkazu,

\- upravitelju postavljenom na vrijeme dulje od pet godina mogu, nakon
proteka pet godina, otkazati suvlasnici koji zajedno imaju većinu
suvlasničkih dijelova, ne navodeći otkazni razlog,

\- ako za to postoji važan razlog, upravitelja mogu u svako doba
smijeniti suvlasnici koji zajedno imaju većinu suvlasničkih dijelova,

\- ako upravitelj grubo zanemaruje svoje dužnosti, sud će ga smijeniti
na zahtjev bilo kojega suvlasnika i odrediti drugoga upravitelja;
smijenjena osoba ne može nikad više biti postavljena za upravitelja iste
stvari,

\- upravitelj koji je postavljen na neodređeno vrijeme ovlašten je
otkazati uz otkazni rok od tri mjeseca, koji će početi teći prvoga dana
mjeseca koji slijedi otkazu.

\(2\) Kad upravitelju prestane mandat odlukom suvlasnika koji za nju
nisu imali suglasnost svih, ti su suvlasnici dužni poduzeti što je
potrebno da se do donošenja odluke o daljnjem upravljanju upravlja
stvari u skladu s predmnijevanom voljom svih, za što i odgovaraju
ostalim suvlasnicima.

##### Odjeljak 3. Zaštita 

Članak 46.

\(1\) Svaki suvlasnik ima pravo glede cijele stvari postavljati svojim
suvlasnicima one zahtjeve koji proizlaze iz njegova suvlasništva.

\(2\) Svaki suvlasnik ima glede cijele stvari pravo postavljati protiv
svakoga one zahtjeve koje može staviti vlasnik stvari, s time da predaju
cijele stvari u posjed može od trećega zahtijevati samo prema
obveznopravnim pravilima o nedjeljivim obvezama.

##### Odjeljak 4. Razvrgnuće 

**Pravo na razvrgnuće**

Članak 47.

\(1\) Suvlasnik ima pravo na razvrgnuće suvlasništva, ako je moguće i
dopušteno; to mu pravo ne zastarijeva.

\(2\) Suvlasnik može zahtijevati razvrgnuće u bilo koje doba, osim kad
bi to bilo na štetu ostalih, no može i tada ako se s obzirom na
okolnosti ne bi moglo razumno očekivati da će se prilike uskoro tako
izmijeniti da razvrgnuće ne bi bilo na štetu drugih suvlasnika. O
prigovoru da se ne može zahtijevati razvrgnuće odlučit će sud nadležan
za vođenje postupka razvrgnuća.

\(3\) Suvlasnik se ne može valjano unaprijed odreći prava na razvrgnuće,
ali može valjano ugovoriti ograničenja prava na razvrgnuće.

\(4\) Ugovor o ograničenju prava na razvrgnuće neće vezati nasljednike,
ali zabilježe li se ograničenja prava na razvrgnuće u zemljišnim
knjigama - vezat će svakoga.

**Ostvarivanje prava na razvrgnuće**

Članak 48.

\(1\) Suvlasnik može svoje pravo na razvrgnuće ostvarivati zahtijevajući
ga potpuno ili pak samo djelomično, i to što se tiče suvlasnika s kojima
se dijeli ili pak što se tiče stvari i prava glede kojih se suvlasništvo
razvrgava.

\(2\) Pravo na razvrgnuće ostvarivat će suvlasnik u sporazumu sa svim
suvlasnicima s kojima razvrgava suvlasništvo (dobrovoljno razvrgnuće),
ili putem suda (sudsko razvrgnuće), ako nije što drugo zakonom određeno.

\(3\) Kad se provodi sudsko razvrgnuće, sud odlučuje u izvanparničnom
postupku, ako zakon ne određuje drukčije.

**Način razvrgnuća**

Članak 49.

\(1\) Suvlasnici sporazumno određuju način razvrgnuća, u granicama
mogućega i dopuštenoga.

\(2\) Kad zakonska odredba zabranjuje diobu neke suvlasničke stvari, ta
se zabrana ne odnosi na razvrgnuće isplatom niti na civilno razvrgnuće,
osim ako je izričito i na njih protegnuta.

\(3\) Suvlasnici mogu sporazumno odabrati osobu koja će umjesto njih
odlučiti o načinu razvrgnuća.

\(4\) Ako se suvlasnici ne mogu sporazumjeti o bilo kojem pitanju
razvrgnuća, svaki može zahtijevati da o tome odluči sud.

**Način sudskoga razvrgnuća**

Članak 50.

\(1\) Kad razvrgnuće provodi sud, vezan je u prvom redu strogim
zakonskim odredbama, a podredno valjanim sporazumom stranaka o načinu
razvrgnuća, ako takav postoji, a moguć je i dopušten, a i pravom na
razvrgnuće isplatom koje bi imao pojedini suvlasnik na temelju pravnoga
posla ili zakona.

\(2\) Ako sud nije glede načina razvrgnuća vezan u smislu stavka 1.
ovoga članka, sud će djeljive pokretne stvari dijeliti fizički, a
nekretnine geometrijski.

\(3\) Prigodom geometrijske diobe nekretnine sud može osnovati služnost
i stvarni teret na ostalim njezinim dijelovima, ako je to nužno za
uporabu ili iskorištavanje dijela koji se diobom odvaja.

\(4\) Ako dioba iz stavka 2. ovoga članka nije moguća, a da se znatno ne
umanji vrijednost, sud će odlučiti da se stvar proda na javnoj dražbi
ili na drugi prikladan način, a dobiveni iznos podijeliti razmjerno
suvlasničkim dijelovima (civilno razvrgnuće).

**Pravo na razvrgnuće isplatom**

Članak 51.

\(1\) Suvlasnik ima pravo na razvrgnuće isplatom ako je to posebno
određeno zakonom ili pravnim poslom, ili ako učini vjerojatnim da za to
postoji osobito ozbiljan razlog, pa će sud odrediti da mu pripadne stvar
u cijelosti, a da on ostalim suvlasnicima isplati vrijednost njihovih
dijelova u roku koji će sud odrediti prema okolnostima.

\(2\) U slučaju iz stavka 1. ovoga članka ostali suvlasnici imaju do
isplate založno pravo na stvari koja je pripala tražitelju razvrgnuća.
Ne isplati li ih u roku, oni mogu zahtijevati ispunjenje ili naplatu iz
vrijednosti zaloga, a mogu i tražiti da se poništi odluka o razvrgnuću
isplatom.

\(3\) Suvlasnici čiji su suvlasnički dijelovi zajedno barem devet
desetina, ne moraju učiniti vjerojatnim osobito ozbiljan razlog iz
stavka 1. ovoga članka.

**Razvrgnuće suvlasništva na nekoliko stvari**

Članak 52.

\(1\) Kad suvlasnici razvrgavaju suvlasništvo na nekoliko stvari
istodobno, sud može na zahtjev svakoga od njih odlučiti da, umjesto da
se dijeli svaka pojedina, svakom od njih pripadne određena stvar ili
skupina stvari, razmjerno suvlasničkim dijelovima, uzimajući u obzir
njihove potrebe.

\(2\) Sud će udovoljiti onom zahtjevu za razvrgnuće iz stavka 1. ovoga
članka koji je s obzirom na okolnosti opravdan.

\(3\) Ako stvari koje ovakvim razvrgnućem pripadnu pojedinom suvlasniku
prelaze vrijednost njegova suvlasničkoga dijela, taj suvlasnik dužan je
nadoplatiti razliku ostalim suvlasnicima. Na nadoplatu će se na
odgovarajući način primijeniti pravila o pravu na razvrgnuće isplatom.

**Razvrgnuće uspostavom etažnoga vlasništva**

Članak 53.

Ako suvlasnici suglasno odluče da će umjesto diobe nekretnine svoja
suvlasnička prava ograničiti tako što će s određenim idealnim dijelom
povezati vlasništvo posebnoga dijela suvlasničke nekretnine (uspostaviti
etažno vlasništvo), uzima se da je to njihova odluka o načinu
razvrgnuća, pa se na odgovarajući način i na nju primjenjuju pravila o
razvrgnuću.

**Troškovi razvrgnuća**

Članak 54.

Troškove razvrgnuća snose suvlasnici razmjerno svojim suvlasničkim
dijelovima, osim ako zakon ili njihov sporazum određuju drukčije.

**Pravni učinci razvrgnuća**

Članak 55.

\(1\) Svaki suvlasnik koji je sudjelovao u razvrgnuću stječe na temelju
sporazuma o razvrgnuću ili pravomoćne odluke suda o razvrgnuću, a na
zakonom određeni način, pravo vlasništva ili/i neko drugo pravo,
izvodeći ga iz onoga svoga suvlasničkoga dijela s kojim je sudjelovao u
tom razvrgnuću, a koji mu istodobno prestaje.

\(2\) Zakonom određeni način stjecanja i prestanka prava vlasništva,
odnosno suvlasništva i drugih stvarnih prava na temelju sporazuma,
odnosno odluke suda iz stavka 1. ovoga članka jest predaja pokretnina u
samostalan posjed, odnosno uknjižba prava na nekretninama u zemljišnim
knjigama, ako nije što posebno propisano.

\(3\) U slučaju sudskoga razvrgnuća, izvršenje odluke o razvrgnuću moći
će zahtijevati svaki od suvlasnika koji je sudjelovao u tom razvrgnuću,
bez obzira na to na čiji je zahtjev sud odlučivao.

\(4\) Nakon razvrgnuća svi suvlasnici koji su sudjelovali u razvrgnuću
solidarno odgovaraju za materijalne i pravne nedostatke onoga što je
svaki pojedini od njih stekao, odnosno trebao steći na temelju iz
stavka 1. ovoga članka.

**Tuđa prava**

Članak 56.

\(1\) Razvrgnuće ne može biti na štetu prava trećih osoba, prava
suvlasnika koji nisu sudjelovali u razvrgnuću, a kad razvrgnuće nije
bilo potpuno - ni onih stvari i prava s kojima sudionici nisu
sudjelovali u razvrgnuću.

\(2\) Sva založna prava, služnosti i druga stvarna prava koja su i prije
razvrgnuća teretila podijeljenu stvar mogu se izvršavati kao i do tada.
Ipak, kad se izvršavanje stvarne služnosti odnosi samo na jedan dio,
prestaje to pravo u pogledu ostalih dijelova.

\(3\) Ako neka služnost ili stvarni teret daje pravo na koristi, može
pri diobi gospodujuće nekretnine svaki ovlaštenik, a pri diobi poslužne
nekretnine svaki opterećenik zahtijevati da sud uredi izvršavanje na
pravedan način.

#### Glava 3. Zajedničko vlasništvo 

**Neodređenost udjela u vlasništvu**

Članak 57.

\(1\) Stvar je u zajedničkom vlasništvu kad na nepodijeljenoj stvari
postoji vlasništvo dviju ili više osoba (zajedničara) koje sve u njemu
imaju udjela, ali veličina njihovih udjela nije određena, bez obzira na
to što je odrediva.

\(2\) Stvar može biti u zajedničkom vlasništvu samo na temelju zakona.

\(3\) Kad je stvar na temelju zakona u zajedničkom vlasništvu dvaju ili
više zajedničara, nema utjecaja na to činjenica da je u zemljišnim
knjigama ili bilo gdje drugdje prikazana kao vlasništvo samo nekoga od
njih, osim prema trećim osobama čije se povjerenje u prometu štiti.

\(4\) U sumnji sudjeluju li osobe u suvlasništvu ili zajedničkom
vlasništvu neke stvari, smatra se da je to suvlasništvo.

**Udio zajedničara**

Članak 58.

\(1\) Zajedničar može svoj udio u zajedničkom vlasništvu prenijeti u
cijelosti ili djelomično samo na drugoga zajedničara iste stvari, inače
ne može pravnim poslovima među živima valjano raspolagati svojim
udjelom.

\(2\) Udio koji zajedničar ima u zajedničkom vlasništvu prelazi na
njegove nasljednike.

\(3\) Odgovornost osobe za dugove obuhvaća i odgovornost udjelom u
zajedničkom vlasništvu.

**Izvršavanje zajedničkoga vlasništva**

Članak 59.

\(1\) Zajedničar je ovlašten izvršavati sve vlasničke ovlasti glede
zajedničke stvari jedino zajedno sa svim ostalim zajedničarima, ako što
drugo nije određeno ovim ili drugim zakonom ili sporazumom zajedničara.

\(2\) Plodovi i druge koristi od zajedničke stvari pripadaju
zajedničarima te stvari jednako kao i ona.

\(3\) Troškove i terete koji se odnose na zajedničku stvar snose
zajedničari solidarno.

\(4\) Svaki je zajedničar ovlašten zahtijevati da se zajedničko pravo
vlasništva nekretnina upiše u zemljišne knjige u korist svih zajedničara
kao njihovo zajedničko vlasništvo, a isto tako i da se zajedničko
vlasništvo pokretnina upiše u javne upisnike ako se vode za pokretnine.

**Upravljanje zajedničkom stvari**

Članak 60.

\(1\) Svaki zajednički vlasnik ima pravo sudjelovati u odlučivanju o
svemu što se tiče stvari koja je u suvlasništvu (upravljanje stvarju)
zajedno s ostalim suvlasnicima.

\(2\) Zajedničkom stvari upravljaju zajedničari zajednički, donoseći sve
odluke sporazumno, ako odlučivanje nije povjereno upravitelju.

**Raspolaganja zajedničkom stvari**

Članak 61.

\(1\) Zajedničkim stvarima raspolažu zajedničari zajednički; pojedini od
njih može stvarju raspolagati samo na temelju ovlasti koju su mu za to
dali svi ostali.

\(2\) Iznimno, od stavka 1. ovoga članka, a radi zaštite povjerenja u
pravnom prometu, treća će osoba moći, na temelju pravnoga posla koji
nije sklopljen sa svim zajedničarima, steći pravo vlasništva:

\- na pokretnoj stvari, ako je stvar pribavila na temelju naplatnoga
posla, postupajući u dobroj vjeri,

\- na nekretninama pod pretpostavkama pod kojima se štiti povjerenje u
zemljišne knjige ako vlasništvo nije bilo upisano u zemljišnim knjigama
kao zajedničko.

\(3\) Odredbe stavka 2. ovoga članka na odgovarajući se način
primjenjuju i na stjecanje drugih stvarnih prava na zajedničkoj stvari.

**Zaštita**

Članak 62.

\(1\) Svaki zajedničar ima pravo glede zajedničke stvari postavljati
ostalim zajedničarima one zahtjeve koji proizlaze i iz njegova
zajedničkoga vlasništva.

\(2\) Svaki zajedničar ima pravo glede cijele stvari postavljati protiv
svakoga one zahtjeve koje može postaviti vlasnik stvari, s time da
predaju cijele stvari u posjed može od trećega zahtijevati samo prema
obveznopravnim pravilima o nedjeljivim obvezama.

**Pravo na diobu**

Članak 63.

\(1\) Svaki zajedničar ima pravo na diobu stvari koja je moguća i
dopuštena; to mu pravo ne zastarijeva.

\(2\) Svaki je zajedničar ovlašten u svako doba zahtijevati da se
zajedničko vlasništvo podijeli tako da se odredi koliki mu suvlasnički
dio pripada na ime njegova udjela u zajedničkom vlasništvu. Određivanjem
njegova suvlasničkoga dijela, postaje on suvlasnik s ostalima, koji u
preostalom dijelu ostaju zajednički vlasnici, sve dok se i oni ne
podijele.

\(3\) Veličina suvlasničkoga dijela koji će diobom pripasti dotadašnjem
zajedničaru određuje se sporazumom svih zajedničara, a inače o tome
odlučuje sud na zahtjev bilo kojega od zajedničara.

\(4\) Sud odlučuje o veličini suvlasničkoga dijela prema mjerilima koja
za određivanje veličine udjela zakon postavlja za odnosni slučaj
zajedničkoga vlasništva, a u sumnji će se uzeti da niti jedan od
zajedničara nema više prava nego drugi.

\(5\) Pri određivanju dijelova uzet će se u obzir i one udjele u
zajedničkom vlasništvu koje su jedni zajedničari valjano ustupili
drugima.

\(6\) Kad zakonske odredbe zabranjuju diobu zajedničke stvari, ta se
zabrana odnosi isključivo na fizičku diobu stvari, ako izričito nije
postavljena za diobu određivanjem suvlasničkih dijelova, ili protegnuta
i na određene druge načine diobe.

**Tuđa prava na diobu**

Članak 64.

Pravo zahtijevati da se zajedničko vlasništvo podijeli određivanjem
koliki suvlasnički dio pripada određenom zajedničaru na ime njegova
udjela u zajedničkom vlasništvu imaju:

\- vjerovnici glede udjela njihova dužnika,

\- nasljednici glede ostaviteljeva udjela,

\- svatko glede udjela bilo kojega od zajedničara, ako za to ima pravni
interes.

**Podredna primjena pravila o suvlasništvu**

Članak 65.

Glede onoga što o zajedničkom vlasništvu nije određeno ovim ili drugim
zakonom, niti proizlazi iz naravi takva vlasništva, prosuđivat će se
prava i dužnosti zajedničara odgovarajućom primjenom pravila
postavljenih za suvlasnike.

#### Glava 4. VLASNIŠTVO POSEBNIH DIJELOVA NEKRETNINE 

##### Odjeljak 1. Opće odredbe 

**Suvlasništvo cijele nekretnine i vlasništvo posebnoga dijela**

Članak 66.

\(1\) Vlasništvo određenoga posebnoga dijela nekretnine (etažno
vlasništvo) proizlazi i ostaje neodvojivo povezano s odgovarajućim
suvlasničkim dijelom (idealnim dijelom) nekretnine na kojem je
uspostavljeno.

\(2\) Vlasništvo određenoga posebnoga dijela nekretnine ovlašćuje
suvlasnika na čijem je suvlasničkom dijelu uspostavljeno, da
upravljajući tim posebnim dijelom nekretnine umjesto svih suvlasnika
izvršava sve vlasničke ovlasti i dužnosti kao da je posebni dio samo
njegovo vlasništvo, pa da, ako nije drukčije određeno, čini s tim
dijelom i koristima od njega što ga je volja te svakoga drugoga iz toga
isključi.

\(3\) Vlasništvo posebnoga dijela može biti uspostavljeno na
odgovarajućem suvlasničkom dijelu nekretnine koja se sastoji od
zemljišta sa zgradom ili od prava građenja sa zgradom.

\(4\) Kad je uspostavljeno vlasništvo posebnoga dijela nekretnine na
nekom njezinom suvlasničkom dijelu, pravne odnose glede te nekretnine
uređuju posebna pravila iz ove glave Zakona, a podredno opća pravila o
suvlasništvu.

**Posebni dio nekretnine i njegovi pripadci**

Članak 67.

\(1\) Vlasništvo posebnoga dijela može biti uspostavljeno glede dijela
suvlasničke nekretnine koji čini samostalnu uporabnu cjelinu, prikladnu
za samostalno izvršavanje suvlasnikovih ovlasti, kao što je stan ili
druga samostalna prostorija.

\(2\) Među druge samostalne prostorije spadaju osobito samostalne
poslovne prostorije, samostalne garaže ili jasno omeđena mjesta u zgradi
namijenjena ostavljanju motornih vozila.

\(3\) Uz stan odnosno drugu samostalnu prostoriju, vlasništvo posebnoga
dijela nekretnine može se protezati i na sporedne dijelove kao što su
otvoreni balkoni, terase, podrumske ili tavanske prostorije, kućni
vrtovi, mjesta za ostavljanje najviše do dva motorna vozila po pojedinom
stanu ili drugoj samostalnoj prostoriji.

\(4\) Da bi se vlasništvo posebnoga dijela nekretnine moglo protegnuti i
na neki dio kao tome sporedan, on treba biti jasno razgraničen od
ostalih dijelova nekretnine, te dostupan s međe nekretnine ili iz
njezinih zajedničkih dijelova ili iz onoga stana, odnosno samostalne
prostorije čiji bi bio sporedni dio.

\(5\) Glede sporednih dijelova na odgovarajući se način primjenjuju
pravila koja vrijede za pripatke stvari.

\(6\) Vlasništvo posebnoga dijela nekretnine ne može postojati na
dijelovima nekretnine koji služe kao zajednički, ili im se namjena
protivi isključivoj uporabi samo u korist određenoga posebnoga dijela
nekretnine; u sumnji se uzima da dio služi kao zajednički i da mu se
namjena protivi isključivoj uporabi u korist određenoga posebnoga
dijela.

**Odgovarajući suvlasnički dio**

Članak 68.

\(1\) Vlasništvo određenoga posebnoga dijela nekretnine može proizaći i
biti uspostavljeno samo na suvlasničkom dijelu nekretnine koji je barem
toliko velik da odgovara odnosu korisne vrijednosti toga samostalnoga
dijela prema korisnoj vrijednosti svih stanova i ostalih prostorija
cijele nekretnine (odgovarajući suvlasnički dio).

\(2\) Je li neki suvlasnički dio odgovarajući dio za to da bi iz njega
moglo proizaći i biti na njemu uspostavljeno vlasništvo određenoga
posebnoga dijela nekretnine, utvrđuje sud svojom odlukom, ako ovim
Zakonom nije što drugo određeno.

\(3\) Ako svi suvlasnici nekretnine suglasno odluče da će svoja
suvlasnička prava ograničiti tako što će s određenim suvlasničkim
dijelom povezati vlasništvo određenoga posebnoga dijela nekretnine, te o
tome sastave ispravu, uzet će se da je to odgovarajući dio iz kojega
može proizaći i na njemu biti uspostavljeno vlasništvo određenoga
posebnoga dijela nekretnine, bez obzira na to koliki bi bio taj
suvlasnički dio.

**Neodvojivost**

Članak 69.

\(1\) Vlasništvo posebnoga dijela nekretnine nedjeljivo je povezano s
odgovarajućim suvlasničkim dijelom nekretnine, pa ga se može samo
zajedno s njime ograničiti, opteretiti, otuđiti, prenijeti za slučaj
smrti i podvrgnuti ovrsi .

\(2\) Upisi u zemljišnim knjigama na odgovarajućem suvlasničkom dijelu
protežu se na vlasništvo posebnoga dijela nekretnine i onda kad mu
prethode u prvenstvenom redu.

\(3\) U slučaju prisilne dražbe suvlasničkoga dijela nekretnine na
kojemu je osnovano vlasništvo posebnoga dijela, na kupca prelaze sva
ograničenja koja proizlaze iz vlasništva posebnog dijela nekretnine, bez
obzira na mjesto u zemljišnoj knjizi i bez uračunavanja u najvišu
ponudu.

**Više ovlaštenika glede istoga posebnoga dijela**

Članak 70.

\(1\) Ako bi na bilo kojem temelju odgovarajući suvlasnički dio
nekretnine zajedno s vlasništvom određenoga posebnoga dijela stekle
dvije ili više osoba kao suvlasnici ili zajednički vlasnici, sva će
prava i dužnosti u svezi s vlasništvom toga posebnoga dijela nekretnine
oni moći izvršavati samo solidarno, pa će se u odnosu prema trećima i
prema ostalim suvlasnicima iste nekretnine uzimati da su jedna osoba,
kako glede upravljanja cijelom nekretninom, tako i svih ostalih prava i
obveza iz ove glave zakona.

\(2\) Sve što je u glavi 4. trećega dijela ovoga Zakona određeno glede
suvlasnika na čijem je dijelu uspostavljeno vlasništvo određenoga
posebnoga dijela nekretnine, vrijedi za sve osobe iz stavka 1. ovoga
članka, s time da ih se sve zajedno smatra tim suvlasnikom.

\(3\) Međusobni odnosi osoba iz stavka 1. ovoga članka prosuđuju se,
ovisno o vrsti sudjelovanja tih osoba u suvlasništvu odgovarajućega
suvlasničkoga dijela, po pravilima o suvlasništvu odnosno o zajedničkom
vlasništvu, ali nikada suprotno pravilu iz stavka 1. ovoga članka.

##### Odjeljak 2. Uspostava vlasništva posebnoga dijela 

**Zahtjev za uspostavu**

Članak 71.

\(1\) Vlasništvo određenoga posebnoga dijela nekretnine uspostavit će se
na određenom suvlasničkom dijelu, ako to zahtijeva suvlasnik te
nekretnine koji ima barem odgovarajući suvlasnički dio, te ako su
ispunjene sve pretpostavke određene zakonom.

\(2\) Vlasništvo određenoga posebnoga dijela nekretnine uspostavit će se
i na zahtjev zajedničkih vlasnika koji imaju u svome zajedničkom
vlasništvu barem odgovarajući suvlasnički dio te nekretnine, ako su
ispunjene sve pretpostavke određene zakonom, s time da će se nakon
uspostave na njih primjenjivati odredba članka 70. ovoga Zakona.

\(3\) Vlasništvo određenoga posebnoga dijela nekretnine uspostavit će se
i na suglasni zahtjev više suvlasnika te nekretnine, ako njihovi
suvlasnički dijelovi ukupno iznose barem koliko je odgovarajući
suvlasnički dio, a ispunjene su i sve pretpostavke određene zakonom, s
time da će se nakon uspostave na njih primjenjivati odredba članka 70.
ovoga Zakona.

\(4\) Vlasništvo određenoga posebnoga dijela nekretnine uspostavit će se
i na zahtjev vlasnika zemljišta, odnosno nositelja prava građenja koji
dijele tu nekretninu na suvlasničke dijelove koji su odgovarajući
dijelovi za uspostavu vlasništva posebnih dijelova, ako su ispunjene
pretpostavke iz članka 75. ovoga Zakona.

**Način uspostave**

Članak 72.

\(1\) Vlasništvo određenoga posebnoga dijela nekretnine uspostavlja se
upisom u zemljišnu knjigu kao pravo povezano s određenim suvlasničkim
dijelom te nekretnine.

\(2\) Vlasništvo određenoga posebnoga dijela nekretnine upisuje se u
vlasničkom listu na suvlasničkom dijelu onoga suvlasnika za kojega je
osnovano vlasništvo posebnoga dijela, uz navođenje posebnoga dijela
nekretnine i sporednih dijelova na koje se proteže, a na posjedovni se
list stavlja natpis: Etažno vlasništvo.

**Pravni temelj**

Članak 73.

\(1\) Vlasništvo posebnoga dijela nekretnine uspostavlja se na temelju
pisane suglasnosti svih suvlasnika te nekretnine.

\(2\) Niti jedan suvlasnik nekretnine ne može uskratiti svoj pristanak
na uspostavu vlasništva posebnoga dijela drugom suvlasniku koji ima
odgovarajući suvlasnički dio, osim ako bi se uspostavom novoga
vlasništva posebnoga dijela u korist toga suvlasnika ukinula ili
ograničila prava koja njemu već pripadaju na temelju njegova prije
uspostavljenoga vlasništva posebnoga dijela.

\(3\) Vlasništvo posebnog dijela ne može se uspostaviti dok nadležno
tijelo ne potvrdi da je određeni stan ili druga prostorija u određenoj
zgradi i na određenoj zemljišnoj čestici samostalna uporabna cjelina.
Potvrda mora sadržavati popis i opis posebnih dijelova nekretnine i da
su izgrađeni u skladu s dozvolom nadležnog tijela.

\(4\) Potvrdu iz stavka 3. ovoga članka može zamijeniti uporabna dozvola
iz koje je razvidno da je zgrada izgrađena sukladno planu posebnih
dijelova nekretnine, potvrđenim građevinskom dozvolom da ti posebni
dijelovi predstavljaju samostalnu uporabnu cjelinu.

\(5\) Vlasništvo posebnoga dijela ne može se uspostaviti dok ne postane
pravomoćnom odluka suda o utvrđivanju korisnih vrijednosti toga stana,
odnosno druge prostorije te korisnih vrijednosti svih stanova i ostalih
prostorija cijele nekretnine, osim kad ovaj Zakon određuje da pravomoćnu
odluku suda o utvrđivanju korisnih vrijednosti zamjenjuje isprava
suvlasnika.

**Odgovarajući dio i korisne vrijednosti**

Članak 74.

\(1\) Je li suvlasnički dio nekretnine one osobe koja zahtijeva
uspostavu vlasništva na nekom određenom posebnom dijelu nekretnine za to
odgovarajući, prosuđuje se prema tome je li taj suvlasnički dio u odnosu
prema vlasništvu cijele nekretnine jednak ili veći od odnosa korisne
vrijednosti stana, odnosno druge samostalne prostorije glede koje se
traži uspostava vlasništva posebnoga dijela prema korisnoj vrijednosti
svih stanova i ostalih prostorija cijele nekretnine.

\(2\) Korisne vrijednosti utvrđuje sud svojom odlukom donesenom u
izvanparničnom postupku, po pravilima da se:

\- korisna vrijednost stana ili druge prostorije izračunava iz korisne
površine stana ili druge prostorije i odgovarajućih dodataka ili
odbitaka za razlike koje povećavaju ili smanjuju vrijednost prema drugim
stanovima, odnosno prostorijama, a koje po shvaćanju u prometu i
iskustvu proizlaze iz namjene, položaja i sl., a nisu nastale na trošak
samo jednoga od suvlasnika,

\- prigodom izračunavanja korisne vrijednosti zanemaruju razlike koje
povećavaju ili smanjuju vrijednost, ako bi sve zajedno opravdale dodatak
ili odbitak od manje 2% korisne površine stana ili druge prostorije,

\- korisna površina je ukupna podna površina stana ili druge samostalne
prostorije, umanjena za širinu zidova koji je prekidaju,

\- prigodom izračunavanja korisne površine neće se uzeti u obzir
podrumske i tavanske prostorije koje po svojoj opremi nisu prikladne za
stambene ili poslovne svrhe, kao ni stubišta, otvoreni balkoni i terase;
isto vrijedi i za druge dijelove nekretnine koji su pripadak nekog stana
ili druge samostalne prostorije u skladu s odredbama članka 67. stavka
3. do 5. ovoga Zakona,

\- korisna se površina u pravilu izračunava prema glavnom projektu koji
je sastavni dio građevinske dozvole ili koji je potvrđen po nadležnom
tijelu; ali ako netko učini vjerojatnim da postoje znatnija odstupanja
od tog projekta, korisna će se površina izračunati prema stvarnom
stanju.

\(3\) Iznimno, od odredbe stavka 2. ovoga članka, ako su suvlasnici
nekretnine suglasno odlučili da će svoja suvlasnička prava ograničiti
tako što će s određenim suvlasničkim dijelom povezati vlasništvo
određenoga posebnoga dijela nekretnine, uzima se da je taj suvlasnički
dio odgovarajući dio, pa tada pravomoćnu odluku suda o utvrđivanju
korisnih vrijednosti zamjenjuje isprava svih suvlasnika o toj njihovoj
odluci.

Članak 75.

\(1\) Vlasnik zemljišta sa zgradom, odnosno nositelj prava građenja sa
zgradom može svojim očitovanjem volje učinjenim zemljišnoknjižnom sudu
podijeliti svoje pravo vlasništva na suvlasničke dijelove i pritom sa
svakim od tih dijelova uspostaviti pravo vlasništva na određenom stanu
ili drugom posebnom dijelu u zgradi.

\(2\) Dioba prava vlasništva na suvlasničke dijelove proizvodi pravni
učinak upisom u zemljišnu knjigu; da bi bilo uspostavljeno i pravo
vlasništva na posebnim dijelovima zgrade u korist suvlasničkoga dijela
nastaloga tom diobom, trebaju se ispuniti i pretpostavke pod kojima je
moguća uspostava prava vlasništva na posebnim dijelovima zgrade, s time
da pravomoćnu odluku suda o utvrđivanju korisnih vrijednosti zamjenjuje
odgovarajuća odredba vlasnika zemljišta, odnosno nositelja prava
građenja.

\(3\) Podijeli li vlasnik zemljišta, odnosno nositelj prava građenja
svoju nekretninu na kojoj tek treba biti izgrađena zgrada na suvlasničke
dijelove, on može očitovati svoju volju da sa svakim od tih dijelova
bude povezano pravo vlasništva na određenom stanu ili drugom posebnom
dijelu zgrade ako ona bude izgrađena, u kojem će slučaju vlasništvo
posebnoga dijela biti uspostavljeno tek ako zgrada bude izgrađena te uz
pretpostavke iz stavka 2. ovoga članka.

\(4\) Ako je prodavatelj odredio kako će se upravljati nekretninom, to
će djelovati i prema trećima ako je zabilježeno u zemljišnoj knjizi.

**Naknadna promjena korisnih vrijednosti**

Članak 76.

\(1\) Premda je već utvrđena, korisna će se vrijednost nanovo utvrđivati
na zahtjev za to ovlaštene osobe ako su se promijenile prilike na neki
od načina predviđenih odredbama članka 77. ili 78. ovoga Zakona.

\(2\) Sud koji nanovo odredi neku korisnu vrijednost, ujedno će utvrditi
mijenja li se, i koliko zbroj svih korisnih vrijednosti stanova i
ostalih posebnih dijelova iste nekretnine.

Članak 77.

\(1\) Na zahtjev svakoga suvlasnika nekretnine, a nakon završetka
gradnje i svakoga tko želi steći vlasništvo posebnoga dijela, sud će
nanovo utvrđivati korisnu vrijednost ako su se od tada izmijenile
prilike u tom smislu:

\- da se utvrđena korisna vrijednost stana, odnosno druge prostorije
utvrđena prije završetka gradnje, promijenila do završetka gradnje za
najmanje 2% radnjama za koje je potrebna građevna dozvola, s time da u
tom slučaju zahtjev za ponovo utvrđivanje može biti postavljen samo u
roku od godine dana od pravomoćnosti uporabne dozvole,

\- da se nakon završene gradnje bitno promijenila utvrđena korisna
vrijednost stana, odnosno druge prostorije takvim građevinskim zahvatima
obavljenim na nekretnini za koje je potrebna građevna dozvola, s time da
u tom slučaju zahtjev za ponovo utvrđivanje može biti postavljen samo u
roku od godine dana od pravomoćnosti uporabne dozvole.

\(2\) Utvrdi li se ponovo korisna vrijednost zbog promjene iz stavka 1.
ovoga članka, dužni su suvlasnici međusobno preuzeti ili prenijeti one
suvlasničke dijelove koji su potrebni kako bi svakom etažnom vlasniku
pripao barem onoliki dio koji je nakon utvrđenja korisnih vrijednosti
nužan za uspostavu njegova prava vlasništva na posebnom dijelu
(odgovarajući suvlasnički dio).

Članak 78.

\(1\) Korisnu će se vrijednost ponovno utvrđivati i ako se prije
utvrđena vrijednost promijenila zbog promjena stanja stanova, odnosno
drugih prostorija koji neposredno prostorno graniče, ili zbog prijenosa
sporednih dijelova jednoga posebnoga dijela zgrade na drugi, ako zahtjev
za ponovno utvrđivanje korisne vrijednosti stave vlasnici posebnih
dijelova koji izvode promjene ili prijenos.

\(2\) U slučaju iz stavka 1. ovoga članka utvrdit će se korisna
vrijednost stanova ili drugih prostorija na koje se odnosi promjena ili
prijenos tako da bude jednak zbroj njihovih korisnih vrijednosti prije i
nakon promjene ili prijenosa.

\(3\) Utvrdi li se ponovno korisna vrijednost u slučaju iz stavka 1.
ovoga članka, suvlasnici čija je korisna vrijednost povećana dužni su
punu naknadu onim suvlasnicima kojima se korisna vrijednost njihovih
dijelova smanjila.

##### Odjeljak 3. Izvršavanje ovlasti glede posebnoga dijela 

**Uprava umjesto svih suvlasnika**

Članak 79.

\(1\) Suvlasnik na čijem je suvlasničkom dijelu uspostavljeno vlasništvo
određenoga posebnoga dijela nekretnine upravlja tim posebnim dijelom
umjesto svih suvlasnika, pri čemu je ovlašten da sve vlasničke ovlasti i
dužnosti izvršava kao da je taj posebni dio samo njegovo vlasništvo, pa
da, ako nije drukčije određeno, čini s tim dijelom što ga je volja te
svakoga drugoga iz toga isključi.

\(2\) Suvlasniku na čijem je suvlasničkom dijelu uspostavljeno
vlasništvo određenoga posebnog dijela nekretnine pripadaju svi plodovi i
druge koristi od toga dijela, ako oni na nekom posebnom pravnom temelju
ne pripadaju komu drugomu.

**Dužnost održavanja**

Članak 80.

\(1\) Suvlasnik na čijem je suvlasničkom dijelu uspostavljeno vlasništvo
određenoga posebnoga dijela nekretnine dužan je za taj stan, odnosno
drugu samostalnu prostoriju, te za njima namijenjene uređaje, osobito
svjetlovodne, plinovodne, vodovodne, toplovodne i sanitarne naprave, kao
i sve druge pripatke toga posebnoga dijela brinuti se i tako ih
održavati da drugim suvlasnicima ne nastane nikakva šteta.

\(2\) Za svu štetu koju drugi suvlasnici pretrpe u svezi s izvršavanjem
dužnosti iz stavka 1. ovoga članka, ili zbog njezina neizvršavanja,
odgovara im onaj suvlasnik čija je to bila dužnost održavanja, a ako je
to bila dužnost više suvlasnika - oni odgovaraju za tu štetu solidarno.

\(3\) Suvlasnik na čijem je suvlasničkom dijelu uspostavljeno vlasništvo
određenoga posebnoga dijela nekretnine dužan je dopustiti pristup u
stan, odnosno prostoriju i njihovu uporabu, ako je to potrebno za
održavanje zajedničkih dijelova nekretnine; imovinsku štetu koju u svezi
s time pretrpi dužni su mu primjereno naknaditi suvlasnici solidarno.

**Najam i zakup**

Članak 81.

\(1\) Suvlasnik na čijem je suvlasničkom dijelu uspostavljeno vlasništvo
određenoga posebnoga dijela nekretnine ovlašten je taj dio, cijeli ili
pojedine njegove dijelove, iznajmiti ili dati u zakup, ne tražeći za to
odobrenje ostalih suvlasnika, ako nije što drugo ugovoreno i upisano u
zemljišnoj knjizi.

\(2\) Odnose između suvlasnika na čijem je suvlasničkom dijelu
uspostavljeno vlasništvo određenoga posebnog dijela nekretnine i osoba
koje njegov posebni dio rabe ili iskorištavaju kao stanari, najmoprimci,
zakupoprimci i dr., uređuju odnosna pravila obveznoga prava, ako nisu
uređeni posebnim zakonom.

**Promjene stanja**

Članak 82.

\(1\) Suvlasnik na čijem je suvlasničkom dijelu uspostavljeno vlasništvo
određenoga posebnoga dijela nekretnine ovlašten je, ne tražeći za to
odobrenje od ostalih suvlasnika, u skladu s građevinskim propisima o
svome trošku izvršiti prepravke u stanu ili drugoj samostalnoj
prostoriji, uključujući i promjenu namjene, ako se pridržava sljedećih
pravila:

\- promjena ne smije prouzročiti oštećenje zgrade i drugih dijelova
nekretnine, a ni povredu onih interesa ostalih suvlasnika koji zaslužuju
zaštitu; osobito ne smije prouzročiti povredu vanjskoga izgleda zgrade,
ni opasnost za sigurnost osoba, zgrade ili drugih stvari,

\- ako bi za promjenu bilo potrebno zadrijeti u zajedničke dijelove
nekretnine, to je dopušteno samo ako je takva promjena uobičajena ili
služi važnom interesu vlasnika posebnoga dijela, inače je svaki
suvlasnik može zabraniti; ali ne može zabraniti postavljanje vodova za
svjetlo, plin, energiju, vodu i telefon i sličnih uređaja, a ni
postavljanje radijskih ili televizijskih antena, potrebnih prema stanju
tehnike, ako nije moguć ili nije odobren priključak na postojeću antenu,
te izvođenje radova kojima se osigurava nesmetan pristup, kretanje i rad
osobama smanjene pokretljivosti,

\- radi promjena na svome dijelu nije dopušteno zadrijeti u one dijelove
nekretnine koji su kao posebni dio u vlasništvu drugoga suvlasnika bez
njegova odobrenja; ali taj će ipak morati trpjeti ono u vezi s tuđim
prepravkom čime se bitno i trajno ne povređuje njegovo pravo na posebnom
dijelu, a i ono što je umjesno kad se pravedno odvagnu svi interesi,

\- vlasnik posebnoga dijela koji provodi promjene na svome dijelu dužan
je dati primjerenu naknadu drugomu čija je prava time povrijedio i kad
je taj bio dužan trpjeti tu povredu.

\(2\) Ako je za promjenu namjene iz stavka 1. ovoga članka potrebna
dozvola vlasti, drugi suvlasnici koji tu promjenu moraju trpjeti nisu
ovlašteni uskratiti svoj pristanak kad je on potreban te odgovaraju za
štetu koju bi prouzročili svojom uskratom.

\(3\) Što je u stavku 1. ovoga članka određeno za stanove i druge
samostalne prostorije jednako vrijedi i za sve sporedne dijelove koji su
njihovi pripadci, a ove se odredbe primjenjuju i u slučaju prijenosa
sporednih dijelova koji služe jednom stanu, odnosno prostoriji na drugi
stan, odnosno prostoriju.

\(4\) Za svu štetu koju drugi suvlasnici pretrpe u svezi s promjenama
koje je izvršio suvlasnik na čijem je suvlasničkom dijelu uspostavljeno
vlasništvo određenoga posebnoga dijela nekretnine, ako je nisu bili
dužni trpjeti, odgovara im taj suvlasnik; više suvlasnika odgovaraju za
tu štetu solidarno.

**Primjereno osiguranje**

Članak 83.

\(1\) Ako s obzirom na okolnosti prijeti ozbiljna opasnost da će nastati
šteta zbog onoga što u izvršavanju ili prekoračenju ovlasti poduzima ili
je već poduzeo glede nekretnine pojedini suvlasnik bez suglasnosti svih
ostalih, svaki od suvlasnika cijele nekretnine je ovlašten od njega
zahtijevati primjereno osiguranje.

\(2\) Poduzimanje bilo čega što je suvlasnik po zakonu dužan ili
ovlašten obaviti ne može biti uvjetovano davanjem osiguranja.

\(3\) O zahtjevu za davanjem osiguranja iz stavka 1. ovoga članka
odlučuje sud u izvanparničnom postupku, ako nije što drugo propisano,
ili ako se u svezi s onim što je suvlasnik poduzeo ili poduzima već vodi
neki drugi postupak u kojem je moguće odrediti davanje primjerenoga
osiguranja.

**Troškovi posebnoga dijela**

Članak 84.

\(1\) Suvlasnik na čijem je suvlasničkom dijelu uspostavljeno vlasništvo
određenoga posebnoga dijela nekretnine održava taj dio o svome trošku te
snosi sve javne obveze i terete u svezi s vlasništvom toga dijela, ako
nije što drugo zakonom određeno.

\(2\) Kad dužnik obveze na povremena davanja za komunalne usluge u svezi
s uporabom nekog posebnoga dijela nekretnine (naknade zbog trošenja
električne energije, plina, toplinske energije, odvoza otpada i sl.)
nije neka druga osoba, suvlasnik na čijem je suvlasničkom dijelu
uspostavljeno vlasništvo toga posebnoga dijela nekretnine duguje te
naknade dobavljačima odnosno davateljima usluga.

\(3\) Ako je dužnik obveze iz stavka 2. ovoga Zakona osoba koja posebni
dio nekretnine rabi ili iskorištava na temelju najma, zakupa ili drugoga
ugovora sa suvlasnikom na čijem je suvlasničkom dijelu uspostavljeno
vlasništvo toga posebnoga dijela, taj suvlasnik jamči dobavljaču za
ispunjenje te obveze.

#### Odjeljak 4. Izvršavanje ovlasti glede cijele nekretnine 

**Uprava svih suvlasnika**

Članak 85.

\(1\) Cijelom nekretninom na kojoj je na jednom ili više suvlasničkih
dijelova osnovano vlasništvo određenoga posebnog dijela upravljaju
suvlasnici po općim pravilima o upravljanju suvlasničkom stvari, ako
ovim Zakonom nije što drugo određeno.

\(2\) Suvlasnici su dužni sudjelovati u upravljanju nekretninom,
odrediti osobu koja će obavljati poslove zajedničkoga upravitelja i
osnovati zajedničku pričuvu.

\(3\) Ako odgovarajući suvlasnički dio na kojem je uspostavljeno
vlasništvo određenoga posebnog dijela nekretnine steknu dvije ili više
osoba kao suvlasnici ili zajednički vlasnici, sve te osobe sudjeluju u
upravljanju kao da su one sve zajedno jedan suvlasnik cijele stvari, pri
čemu se na odgovarajući način primjenjuju pravila obveznoga prava o
solidarnosti vjerovnika, odnosno dužnika.

\(4\) Suvlasnici donose u pisanom obliku odluke o poduzimanju poslova
redovite uprave i izvanrednih poslova, s tim da međusobne odnose mogu
odrediti pisanim sporazumom (međuvlasnički ugovor).

**Poslovi redovite uprave**

Članak 86.

Poslovi redovite uprave cijelom nekretninom su osobito:

\- redovito održavanje zajedničkih dijelova i uređaja nekretnine,
uključujući i građevne promjene nužne radi održavanja,

\- stvaranje primjerene zajedničke pričuve za predvidive buduće
troškove,

\- uzimanje zajmova radi pokrića troškova održavanja koji nisu pokriveni
pričuvom, a potrebni su za obavljanje poslova urednoga održavanja koji
se ponavljaju u razmacima duljim od jedne godine,

\- primjereno osiguranje nekretnine,

\- imenovanje i opoziv zajedničkoga upravitelja,

\- određivanje i promjene kućnog reda,

\- iznajmljivanje i davanje u zakup, kao i otkazivanje stanova i drugih
samostalnih prostorija nekretnine glede kojih nije uspostavljeno
vlasništvo posebnoga dijela, s tim da je dopušteno otkazati najam mjesta
u zajedničkoj garaži ili zajedničkom parkiralištu čim nastane potreba
bilo kojega suvlasnika za tim mjestom, a uz rok od tri mjeseca, pa makar
bilo i što drugo ugovoreno ili zakonom određeno,

-iznajmljivanje i davanje u zakup zajedničkih dijelova zgrade, odnosno
zasnivanje drugih pravnih odnosa vezanih za postavljanje, održavanje i
razvoj elektroničke komunikacijske infrastrukture i plaćanje naknade
vlasnicima u skladu s posebnim propisima.

**Izvanredni poslovi**

Članak 87.

\(1\) Osim za one poslove koji se i inače smatraju izvanrednim
poslovima, za donošenje odluke o poduzimanju poboljšice zajedničkih
dijelova i uređaja nekretnine potreban je pristanak svih suvlasnika
nekretnine.

\(2\) Iznimno, od odredbe stavka 1. ovoga članka, ipak nije potreban
pristanak svih ako suvlasnici koji zajedno imaju većinu suvlasničkih
dijelova odluče da se poboljšica učini, a da će oni sami snositi
troškove ili se ti troškovi mogu pokriti iz pričuve, ne ugrožavajući
time mogućnost da se iz pričuve podmire potrebe redovitoga održavanja,
te ako te poboljšice neće ići suviše na štetu nadglasanih suvlasnika.

\(3\) Iznimno od odredbe stavka 1. ovoga članka, pristanak svih
suvlasnika nije potreban ni za poboljšicu kojom se na zajedničkim
dijelovima i uređajima nekretnine osigurava nesmetan pristup, kretanje i
rad osobama smanjene pokretljivosti.

**Pravo svakoga suvlasnika**

Članak 88.

Svaki suvlasnik nekretnine ovlašten je, neovisno o ostalima, zahtijevati
od suda da svojom odlukom odredi:

\- rok u kojem se treba obaviti neki od poslova iz članka 86. ovoga
Zakona, o kojem je većinom glasova donesena odluka,

\- stvaranje primjerene zajedničke pričuve ili primjereno povećavanje,
odnosno smanjivanje te pričuve koju je odredila većina, prema pravilu da
pri određivanju pričuve i doprinosa u nju treba, osim o predvidivim
troškovima, voditi računa i o imovinskom stanju svih suvlasnika,

\- da se tom suvlasniku, ako bi mu bilo nemoguće odmah platiti dio
troškova nekoga posla održavanja cijele nekretnine koji se javlja u
vremenskim razmacima duljim od jedne godine, a nije pokriven pričuvom,
dopušta da plati u mjesečnim obrocima u razdoblju ne dužem od deset
godina, uz osiguranje osnivanjem hipoteke na njegovu suvlasničkom
dijelu, s uobičajenim kamatama na dug osiguran hipotekom,

\- zaključenje primjerenoga osiguranja od požara ili od odgovornosti
trećim osobama,

\- postavljanje zajedničkoga upravitelja, ili smjenjivanje upravitelja
koji grubo zanemaruje svoje dužnosti,

\- ukidanje ili izmjenu onih odredaba kućnoga reda koje je donijela
većina, ako one vrijeđaju takve interese toga suvlasnika koji zaslužuju
zaštitu, ili bi njihovo izvršavanje bilo nepravedno zahtijevati od
njega,

\- otkazivanje ugovora o najmu jednoga mjesta u zajedničkoj garaži ili
parkiralištu zbog potreba toga suvlasnika, ali to samo ako je on ujedno
i vlasnik posebnoga dijela zgrade.

**Troškovi cijele nekretnine**

Članak 89.

\(1\) Troškove za održavanje i za poboljšavanje nekretnine snose svi
suvlasnici nekretnine razmjerno svojim suvlasničkim dijelovima, ako nije
drukčije određeno.

\(2\) Doprinose za zajedničku pričuvu radi pokrića troškova održavanja i
poboljšavanja nekretnine te za otplaćivanje zajma za pokriće tih
troškova snose svi suvlasnici razmjerno svojim suvlasničkim dijelovima,
ako nije drukčije određeno.

\(3\) Suvlasnici mogu odrediti drukčiji ključ raspodjele troškova i
doprinosa zajedničkoj pričuvi nego u stavku 1. i 2. ovoga članka, i to:

\- odlukom većine suvlasničkih dijelova, kad je riječ o troškovima za
održavanje onih uređaja nekretnine koji nisu u podjednakom omjeru
korisni svim suvlasnicima, kao što su troškovi za dizalo, centralno
grijanje i dr., ako takvu odluku opravdavaju različite mogućnosti
pojedinih suvlasnika da te uređaje rabe i nemogućnost utvrđivanja
stvarnoga potroška svakoga pojedinoga suvlasnika,

\- suglasnom odlukom svih suvlasnika, u pisanom obliku, glede svih
ostalih troškova za održavanje i poboljšavanje nekretnine te doprinosa
zajedničkoj pričuvi.

\(4\) Svaki suvlasnik može zahtijevati od suda da utvrdi odgovara li
način raspodjele troškova pravilu iz stavka 1., odnosno stavka 2. ovoga
članka i je li valjana odluka iz stavka 3. ovoga članka, a kad nema
valjane odluke o raspodjeli troškova za održavanje onih uređaja
nekretnine koji nisu u podjednakom omjeru korisni svim suvlasnicima, da
po pravednoj ocjeni utvrdi ključ za raspodjelu troškova s obzirom na
različitu mogućnost uporabe tih uređaja.

\(5\) Odredbe suvlasnika o ključu raspodjele troškova iz stavka 3. ovoga
članka, ako su potpisi suvlasnika javno ovjerovljeni, kao i pravomoćne
odluke suda koji je utvrdio ključ raspodjele troškova po pravednoj
ocjeni, zabilježit će se na zahtjev u zemljišnoj knjizi.

\(6\) Ako troškovi za nekretninu budu podmireni iz zajedničke pričuve u
skladu s njezinom namjenom, oni se neće dijeliti na suvlasnike koji su
uplatili svoje doprinose u tu pričuvu.

**Zajednička pričuva**

Članak 90.

\(1\) Zajednička pričuva iz članka 85. stavka 2. ovoga Zakona je
namjenski vezana zajednička imovina svih koji su suvlasnici nekretnine,
namijenjena za pokriće troškova održavanja i poboljšavanja nekretnine te
za otplaćivanje zajma za pokriće tih troškova.

\(2\) Zajedničku pričuvu tvore novčani doprinosi koje su suvlasnici
uplatili na temelju odluke donesene većinom suvlasničkih dijelova,
odnosno odluke koju je na zahtjev nekoga suvlasnika donio sud s obzirom
na predvidive troškove i uzimajući u obzir imovinsko stanje svih
suvlasnika.

\(3\) Zajedničkom pričuvom upravljaju suvlasnici, odnosno upravitelj
nekretnine kao imovinom odvojenom od imovine bilo kojega suvlasnika,
uloženom na način da donosi plodove.

\(4\) Dopuštena su samo ona plaćanja iz pričuve koja su učinjena radi
plaćanja troškova održavanja i poboljšavanja nekretnine ili otplatu
zajma uzetoga za pokriće tih troškova; ovrhu je dopušteno provoditi na
zajedničkoj pričuvi samo radi podmirenja tih tražbina.

\(5\) Upravitelj kojem je završila uprava dužan je bez odgađanja
položiti račun o pričuvi i ostatak predati novom upravitelju; razriješi
li sud upravitelja, naložit će mu da u roku od četrnaest dana pod
prijetnjom ovrhe preda utvrđeni ostatak novom upravitelju.

\(6\) Suvlasnik koji je otuđio svoj suvlasnički dio nekretnine nema
pravo zahtijevati povrat svoga doprinosa u zajedničku pričuvu, nego taj
ostaje i dalje u njoj kao doprinos toga suvlasničkoga dijela.

**Koristi**

Članak 91.

\(1\) Plodovi i druge koristi od stanova i drugih samostalnih prostorija
nekretnine glede kojih nije uspostavljeno vlasništvo posebnoga dijela
pripadaju svim suvlasnicima nekretnine razmjerno njihovim suvlasničkim
dijelovima, ali svakom od suvlasnika koji je ujedno i vlasnik nekoga
posebnoga dijela te nekretnine pripadaju ti plodovi i druge koristi samo
za onoliko za koliko mu je suvlasnički dio veći od odgovarajućega
suvlasničkoga dijela.

\(2\) Plodovi i druge koristi od nekretnine na koje se ne odnosi odredba
stavka 1. ovoga članka pripadaju svim suvlasnicima razmjerno njihovim
dijelovima.

\(3\) Ništave su sve odredbe pravnih poslova koje bi bile suprotne
odredbama stavka 1. i 2. ovoga članka.

**Dužnost prijave štete**

Članak 92.

\(1\) Svaki suvlasnik je ovlašten i dužan bez odgađanja prijaviti
zajedničkom upravitelju štete za koje je spoznao da su nastale na
dijelovima ili uređajima nekretnine kojima taj upravlja, a i štete na
onim posebnim dijelovima te nekretnine na kojima je uspostavljeno
vlasništvo u korist određenoga suvlasničkoga dijela ako od njih prijeti
opasnost ostalim dijelovima nekretnine.

\(2\) Kad prijeti opasnost od štete, svaki je suvlasnik ovlašten
poduzeti nužne mjere i bez pristanka ostalih suvlasnika.

**Upraviteljeve dužnosti i ovlasti**

Članak 93.

\(1\) Upravitelj, bio postavljen od suvlasnika ili od suda, upravlja
nekretninom i zajedničkom pričuvom kao zastupnik svih suvlasnika, i to
umjesto njih, pri čemu u odnosu prema trećima ne djeluju ograničenja
koja bi mu bila postavljena pravnim poslom.

\(2\) U upravljanju nekretninom upravitelj je ovlašten voditi u ime svih
suvlasnika nekretnine postupke pred sudom ili drugim tijelima vlasti,
što uključuje i ovlasti da opunomoćuje stručne zastupnike za vođenje tih
postupaka.

\(3\) Upraviteljev odnos sa suvlasnicima glede njegova upravljanja
nekretninom ravna se po općim pravilima o zastupanju i posebnim
pravilima o upravitelju kojega postavljaju suvlasnici, ako što drugo ne
proizlazi iz položaja koji upravitelju nekretnine daju odredbe glave 4.
trećega dijela ovoga Zakona.

\(4\) Upravitelj je obvezan koliko je najviše moguće čuvati interese
svih suvlasnika nekretnine i u obavljanju poslova redovite uprave
slijediti upute većine, a izvanredne poslove poduzimati samo na temelju
suglasnosti svih suvlasnika ili odluke suda koja je zamjenjuje; uz to je
osobito dužan:

\- položiti svakom suvlasniku uredan račun o poslovanju u prethodnoj
kalendarskoj godini i staviti mu na prikladan način na uvid isprave na
kojima se temelji, i to najkasnije do 30. lipnja svake godine,

\- izraditi pregled predviđenih poslova za održavanje i poboljšice, kao
i predvidivih troškova i opterećenja u narednoj kalendarskoj godini, te
to na prikladan način objaviti u kući najkasnije do isteka tekuće
kalendarske godine,

\- prikupiti više ponuda za poslove održavanja koji se ponavljaju u
razmacima duljim od jedne godine, kao i za veće radove radi poboljšice.

\(5\) Suvlasnici, u čije ime upravitelj upravlja nekretninom, dužni su o
promjeni osobe upravitelja ili o promjenama njegovih ovlasti koje se i
njih tiču obavijestiti najmoprimce i zakupnike na prikladan način; ono
što bi neobaviješteni najmoprimci i zakupnici ispunili osobi koja više
nije upravitelj, ili više nije ovlaštena primiti ispunjenje, valjano je
ispunjeno i oslobađa dužnike obveze, ali samo ako nisu znali za tu
promjenu.

##### Odjeljak 5. Prestanak vlasništva na posebnom dijelu 

**Propast predmeta**

Članak 94.

Vlasništvo posebnoga dijela nekretnine prestaje ako stan ili druga
samostalna prostorija koja je bila predmetom toga vlasništva trajno
prestane biti prikladna za samostalno izvršavanje suvlasnikovih ovlasti,
a s time ujedno prestaje i vlasništvo sporednih dijelova.

**Brisanje**

Članak 95.

\(1\) Osim u slučaju iz članka 94. ovoga Zakona, vlasništvo posebnoga
dijela nekretnine prestaje uknjižbom brisanja u zemljišnoj knjizi onog
upisa kojim je vlasništvo određenoga posebnoga dijela nekretnine bilo
uspostavljeno kao pravo povezano s određenim suvlasničkim dijelom te
nekretnine.

\(2\) Za uknjižbu brisanja iz stavka 1. ovoga članka na temelju
odreknuća nužan je pristanak svih suvlasnika i knjižnih ovlaštenika čija
prava opterećuju odgovarajući suvlasnički dio.

**Prestanak suvlasništva**

Članak 96.

Kad dotadašnji suvlasnik nekretnine prestane biti suvlasnikom
odgovarajućega suvlasničkoga dijela, prestalo je za njega i vlasništvo
onoga posebnoga dijela koje je bilo uspostavljeno na tom odgovarajućem
dijelu; ali prestanak vlasništva posebnoga dijela ne povlači za sobom
prestanak suvlasništva na nekretnini.

**Isključenje iz suvlasničke zajednice**

Članak 97.

Svaki od suvlasnika iste nekretnine koja se sastoji od zemljišta sa
zgradom ili od prava građenja sa zgradom dužan je prigodom izvršavanja
svoga prava postupati osobito obzirno prema ostalima, u protivnom
njegovi suvlasnici mogu ishoditi njegovo isključenje iz suvlasničke
zajednice, pod pretpostavkama koje određuju članci 98. i 99. ovoga
Zakona.

**Isključenje na zahtjev većine**

Članak 98.

\(1\) Suvlasnici koji zajedno imaju većinu suvlasničkih dijelova mogu
odlučiti da će zahtijevati isključenje iz suvlasničke zajednice
određenoga suvlasnika na čijem je odgovarajućem suvlasničkom dijelu
uspostavljeno vlasništvo nekoga posebnoga dijela nekretnine, ako za to
postoji neki od razloga iz stavka 3., odnosno 4. ovoga članka.

\(2\) Kad je vlasništvo posebnih dijelova uspostavljeno na više od
polovine suvlasničkih dijelova neke nekretnine, suvlasnici koji zajedno
imaju većinu suvlasničkih dijelova mogu odlučiti da će se zahtijevati
isključenje iz suvlasničke zajednice bilo kojega određenoga suvlasnika,
ako za to postoji neki od razloga iz stavka 3., odnosno 4. ovoga članka.

\(3\) Odluka o isključenju određenoga suvlasnika može se donijeti:

\- ako suvlasnik ne udovoljava dužnostima koje proizlaze iz zajednice,
osobito ako ne plati dužne iznose ni do završetka rasprave koja prethodi
presudi prvostupanjskoga suda, a ako je bilo sporno koliko je dužan
platiti pa je sud donio međupresudu, tada do završetka prvostupanjske
rasprave koja slijedi nakon međupresude,

\- ako dijelove nekretnine koji su u njegovu vlasništvu kao posebni
dijelovi ili dijelove koje rabe i drugi suvlasnici rabi na način koji
znatno ide na štetu interesa drugih suvlasnika,

\- ako svojim bezobzirnim, nepristojnim ili uopće nedoličnim ponašanjem
učini tegobnim zajedničko stanovanje ostalim suvlasnicima, ili počini
kažnjivo djelo protiv imovine, morala ili tjelesne cjelovitosti kojega
od suvlasnika ili druge osobe koja stanuje u kući, a nije riječ o
djelima tako maloga značenja da bi ih trebalo zanemariti.

\(4\) Radnje i ponašanja suvlasnikovoga bračnoga druga i drugih članova
obitelji koji s njim stanuju, kao i osoba koje s njegovim pristankom
rabe dijelove nekretnine, a koje je on propustio spriječiti koliko je
bilo moguće, uzimaju se za radnje toga suvlasnika.

\(5\) Suvlasnici koji su odlučili da će zahtijevati isključenje
određenoga suvlasnika tužbom će zahtijevati da sud utvrdi postojanje
razloga za isključenje i odluči da je tuženik dužan otuđiti svoj
suvlasnički dio i napustiti posjed, jer će se u protivnom na zahtjev
tužitelja, koji ne može biti stavljen u roku kraćem od tri mjeseca od
pravomoćnosti presude, tuženikov suvlasnički dio prodati na javnoj
dražbi.

\(6\) Time što suvlasnički dio stekne druga osoba, zajednica s
isključenim suvlasnikom prestaje.

**Isključenje na zahtjev manjine**

Članak 99.

\(1\) Ako je neki suvlasnik nekretnine drugoga suvlasnika, koji ga ničim
nije izazvao, povrijedio bezobzirnim, nepristojnim ili uopće nedoličnim
ponašanjem, učinio mu tegobnim zajedničko stanovanje, ili je počinio
kažnjivo djelo protiv njegove imovine, morala ili tjelesne cjelovitosti
ili nekoga od njegovih ukućana, a nije riječ o djelima tako maloga
značenja da bi ih trebalo zanemariti, tada povrijeđeni suvlasnik, ako i
nije dobio od drugih dovoljnu podršku da bi većina donijela odluku iz
članka 98. stavka 1. i 2. ovoga Zakona, može tužbom zahtijevati od ovoga
da se ubuduće suzdržava od takvih postupaka.

\(2\) Radnje i ponašanja suvlasnikova bračnoga druga i drugih članova
obitelji koji s njim stanuju, kao i osoba koje s njegovim pristankom
rabe dijelove nekretnine, a koje je on propustio spriječiti koliko je
bilo moguće, uzimaju se za radnje toga suvlasnika.

\(3\) Nastave li se takvi postupci i nakon pravomoćnosti presude kojom
je sud odlučio da se tuženik dužan suzdržavati od njih, povrijeđeni
suvlasnik može i sam podnijeti tužbu iz članka 98. stavka 5. ovoga
Zakona, u kojem će se slučaju na odgovarajući način primjenjivati
odredbe koje inače vrijede kad tu tužbu podnose suvlasnici koji su
donijeli odluku da će zahtijevati isključenje.

#### Glava 5. SUSJEDSKA PRAVA 

**Opće odredbe**

Članak 100.

\(1\) Susjedska su prava ovlasti koje radi uzajamno obzirnoga
izvršavanja prava vlasništva daju odredbe ovoga ili drugoga zakona
vlasniku nekretnine, ovlašćujući ga da u svezi s izvršavanjem svojega
prava vlasništva zahtijeva od osobe koja je vlasnik druge nekretnine da
ona u njegovu interesu trpi, propušta ili čini glede svoje nekretnine
ono što je određeno zakonom.

\(2\) Kad odredbe ovoga Zakona naređuju vlasniku neko trpljenje,
propuštanje ili činjenje radi uzajamno obzirnoga izvršavanja prava
vlasništva, tada su ovlašteni to od njega zahtijevati kao svoje pravo
vlasnici drugih nekretnina koji za to imaju opravdani interes, te to
ostvarivati u postupku pred sudom, ako nije predviđen drugi put zaštite.
Jednako kao i vlasnik ovlašteni su to zahtijevati i oni koji nekretninu
posjeduju na temelju prava izvedenoga iz njegova.

\(3\) Susjedska prava dopušteno je izvršavati samo u mjeri i na način da
se time što manje ograničava, opterećuje ili na drugi način uznemirava
onoga tko treba nešto trpjeti, propustiti ili činiti.

\(4\) Trpljenje, propuštanje i činjenje koje se može zahtijevati od
vlasnika neke nekretnine može se umjesto od njega zahtijevati od onoga
koji nekretninu posjeduje na temelju prava izvedenoga iz njegova.

\(5\) Ono što je određeno za susjedska prava vlasnika zemljišta vrijedi
na odgovarajući način i za vlasnike ostalih nekretnina, uključujući i
suvlasnike na čijim je suvlasničkim dijelovima uspostavljeno vlasništvo
posebnoga dijela nekretnine, ako nije suprotno zakonu ili naravi
nekretnina.

**Zajednička ograda**

Članak 101.

\(1\) Ograde između susjednih nekretnina (zidovi, plotovi, ograde,
živice i druge prepreke) kao i stvari koje služe kao međni znakovi,
zajedničke su ograde i u suvlasništvu su susjeda s obje strane međe,
osim ako se dokaže (naročito znacima, natpisima, grbovima ili drugim
dokazima) da su vlasništvo jednoga susjeda.

\(2\) Suvlasništvo stvari koje služe kao zajedničke ograde ili međašni
znakovi nije djeljivo dokle god te stvari ne izgube tu namjenu.

\(3\) Zajedničku ogradu može svaki od susjeda upotrebljavati sa svoje
strane do polovine njezine širine, može do te širine izgraditi slijepa
vrata ili smjestiti uzidane ormare i sl. Ali ne smije činiti ništa što
bi ogradu dovelo u opasnost ili što bi njegova susjeda sprječavalo da je
on upotrebljava sa svoje strane do polovine.

\(4\) Troškove održavanja zajedničke ograde snose njezini suvlasnici na
jednake dijelove i solidarno odgovaraju za štetu koja bi trećima nastala
zbog toga što ograda nije održavana u stanju kakvo je uobičajeno s
obzirom na namjenu ograde i ograđene nekretnine, te na mjesne prilike.

**Vlastita ograda**

Članak 102.

\(1\) Ograda koja se nalazi isključivo na nekretnini jednoga vlasnika
nije u suvlasništvu susjeda, nego u vlasništvu onoga čije je zemljište.

\(2\) Svaki je vlasnik dužan s desne strane svojega glavnoga ulaza,
gledano s puta, ograditi svoj prostor i razdvojiti ga od susjedova
prostora, ako nije drukčije propisano, niti je drugi mjesni običaj.

\(3\) Vlasnik ograde je dužan održavati u dobrom stanju svoju ogradu ako
postoji opasnost da bi nanijela štetu susjedu, no u pravilu nije dužan
ponovo graditi svoj srušeni zid, osim ako to od njega traži odredba
stavka 2. ovoga članka.

**Međa**

Članak 103.

\(1\) Ako su međašni znakovi između dvije nekretnine zbog bilo kakvih
okolnosti toliko oštećeni da bi se moglo dogoditi da se međe neće moći
raspoznati, ili ako se međe više ne raspoznaju, ili su sporne, onda
svaki od susjeda ima pravo zahtijevati da sud u izvanparničnom postupku
(postupku uređenja međa) obnovi ili ispravi među.

\(2\) Sud će među obnoviti ili ispraviti prema katastarskom nacrtu, ako
je to moguće i ako na to stranke pristaju.

\(3\) Ako ne bi bio u stanju postupiti prema odredbi stavka 2. ovoga
članka, sud će među obnoviti ili ispraviti prema sporazumu susjeda čija
je međa u pitanju, a ne bude li postignut sporazum, prema posljednjem
mirnom posjedu, a ne uspije li ga utvrditi - prema pravičnoj ocjeni.

\(4\) Istodobno s donošenjem odluke iz stavka 2. ili 3. ovoga članka,
sud će na licu mjesta označiti među međašnim znakovima.

\(5\) Od trenutka kad je sud među označio međašnim znakovima smatra se
da postoji vlasništvo do te međe, a tko tvrdi suprotno, treba to
dokazati.

\(6\) I nakon što je sud u postupku uređenja međa obnovio ili ispravio
među, svatko može u parnici dokazivati vlasništvo i zahtijevati da se u
skladu s njim označi međa, no susjed koji je sudjelovao u postupku
uređenja međa ne može to zahtijevati nakon proteka roka od šest mjeseci
od dana pravomoćnosti odluke donesene u postupku uređenja međa.

**Stablo na međi**

Članak 104.

\(1\) Stablo pripada onome iz čijega je zemljišta izraslo deblo, bez
obzira na to kuda se ono nadvilo, kamo se proteže korijenje i vise
grane.

\(2\) Stablo čije je deblo izraslo na samoj međi u suvlasništvu je
susjeda s obje strane međe.

\(3\) Što je određeno glede stabla, na odgovarajući se način primjenjuje
i na drugo raslinje.

**Grane i korijenje**

Članak 105.

\(1\) Vlasnik smije iz svojega zemljišta istrgnuti žile i korijenje
tuđega drveća i ostaloga raslinja kao i odsjeći grane tuđega drveta i
dio debla koje se nalaze u zračnom prostoru iznad njegove nekretnine i
zadržati ih za sebe, ili se pak služiti tim dijelovima tuđega drveta.

\(2\) Za štetu koju su njegovoj nekretnini prouzročile žile, korijenje
ili grane tuđega drveća, a što se ne bi dogodilo da je njihov vlasnik
postupao dovoljno obzirno, vlasnik susjednoga zemljišta ima pravo
tražiti naknadu.

\(3\) Ako je vlasniku posebnim propisom zabranjeno postupanje iz
stavka 1. ovoga članka, ostaje mu pravo na naknadu štete iz stavka 2.
ovoga članka.

\(4\) Odredbe stavka 1. i 2. ovoga članka ne primjenjuju se u slučaju
međusobnoga graničenja šuma.

**Pristup na tuđe**

Članak 106.

\(1\) Ako na tuđu nekretninu dospiju nečija životinja, roj pčela ili
stvar koja se s njom nije povezala tako da je time prestala samostalno
postojati, onaj čije su to stvari može, u primjerenom roku pristupiti na
tuđe zemljište da bi ih uzeo nazad.

\(2\) Vlasnik nekretnine može u slučaju iz stavka 1. ovoga članka
zabraniti pristup na svoju nekretninu jedino ako te stvari bez odgađanja
sam preda njihovu posjedniku.

\(3\) Ako je od životinje, roja pčela i drugih stvari koje su dospjele
na tuđu nekretninu ili od njihova uzimanja ili vraćanja natrag nastala
šteta za vlasnika nekretnine na koju su te stvari dospjele, ili ako su s
tim u svezi za vlasnika nekretnine nastali troškovi koji su bili nužni,
on ima pravo zadržati stvar sve dok mu šteta i troškovi ne budu u
cijelosti naknađeni.

**Uporaba tuđe nekretnine radi izvođenja radova**

Članak 107.

\(1\) Vlasnik nekretnine na kojoj je nužno obaviti radove potrebne za
njezinu uporabu ili korištenje može privremeno uporabiti tuđe zemljište
radi izvođenja radova, postavljanja skele i sl., ako se to na drugi
način ne može izvesti.

\(2\) Tko je uporabio tuđu nekretninu za potrebe iz stavka 1. ovoga
članka, dužan ju je čim prestane potreba za takvu uporabu dovesti u
stanje u kojem se nalazila prije toga, a počinjenu štetu naknaditi po
općim propisima o odgovornosti za štetu.

\(3\) Za uporabu zemljišta iz stavka 1. ovoga članka, na zahtjev
vlasnika nekretnine koja je privremeno uporabljena plaća se primjerena
naknada, koja ne može biti manja od one na koliku bi imao pravo da je
bilo provedeno nepotpuno izvlaštenje njegova zemljišta.

**Postavljanje vodova i drugih uređaja**

Članak 108.

Postavljanje vodova i drugih uređaja (električnih, kanalizacijskih,
plinovodnih, vodovodnih, toplovodnih, telekomunikacijskih i dr.) na
tuđoj nekretnini bez pristanka njezina vlasnika moguće je u interesu
Republike Hrvatske na temelju zakonskih odredaba koje uređuju nepotpuno
izvlaštenje, a u privatnom interesu prema odredbama o osnivanju
služnosti vodova i drugih uređaja odlukom suda, ako zakon ne odredi
drukčije.

**Potkopavanje tuđe nekretnine**

Članak 109.

\(1\) Vlasniku nije dopušteno kopati svoje zemljište i uopće činiti na
svojoj nekretnini išta za što je razumno očekivati da bi moglo dovesti u
opasnost stabilnost tuđe nekretnine.

\(2\) Vlasnik nekretnine čija je stabilnost u opasnosti može tražiti
prestanak radova iz stavka 1. ovoga članka, ako nisu poduzete sve mjere,
uključivši i postavljanje posebnih konstrukcija kad je to potrebno, od
kojih se opravdano može očekivati da će otkloniti opasnost za stabilnost
njegove nekretnine.

\(3\) Ako mjere iz stavka 2. ovoga članka nije moguće s uspjehom
provesti a da se pritom posebne konstrukcije ne postavljaju na
nekretninu čija je stabilnost u opasnosti, njezin vlasnik može
zahtijevati zabranu radnji od kojih njegovoj nekretnini prijeti opasnost
za stabilnost te nekretnine.

\(4\) Vlasnik nekretnine koji je postavio posebne konstrukcije radi
osiguranja stabilnosti tuđe nekretnine odgovara za svaku štetu koja bi s
njima u svezi nastala, a održavanje tih konstrukcija u dobrom stanju
primjereno svrsi ovlašten je zahtijevati susjed čijoj nekretnini inače
prijeti opasnost.

**Imisije**

Članak 110.

\(1\) Nitko se ne smije služiti ni koristiti nekretninom na način da
zbog toga na tuđu nekretninu slučajno ili po prirodnim silama dospiju
dim, neugodni mirisi, čađa, otpadne vode, potresi, buka i sl., ako su
prekomjerni s obzirom na namjenu kakva je primjerena toj nekretnini s
obzirom na mjesto i vrijeme, ili izazivaju znatniju štetu, ili su
nedopušteni na temelju odredaba posebnoga zakona (prekomjerne posredne
imisije).

\(2\) Vlasnici nekretnine koje su izložene prekomjernim posrednim
imisijama ovlašteni su od vlasnika nekretnine s koje one potječu
zahtijevati da otkloni uzroke tih imisija i naknadi štetu koju su
nanijele, kao i da ubuduće propušta činiti na svojoj nekretnini ono što
je uzrokom prekomjernih imisija, dok ne poduzme sve mjere koje su
potrebne da onemoguće prekomjerne imisije.

\(3\) Iznimno, od stavka 2. ovoga članka, kad prekomjerne posredne
imisije potječu od djelatnosti za koju postoji dopuštenje nadležne
vlasti, vlasnici nekretnine koja im je izložena nemaju pravo dok to
dopuštenje traje zahtijevati propuštanje obavljanja te djelatnosti, ali
su ovlašteni zahtijevati naknadu štete koju su imisije nanijele, kao i
poduzimanje prikladnih mjera da se ubuduće spriječe prekomjerne imisije,
odnosno nastupanje štete, ili da se smanje.

\(4\) Vlasnik nekretnine nije dužan trpjeti da ga itko bez posebnoga
pravnoga temelja uznemirava time što posebnim uređajima ili na drugi
način neposredno odašilje na njegovu nekretninu dim, neugodne mirise,
čađu, otpadne vode, potrese, buku i sl. (neposredne imisije), pa je
ovlašten zahtijevati da to uznemiravanje prestane i da mu se nadoknadi
pretrpljena šteta.

\(5\) Vlasnik čijoj nekretnini prijeti predvidiva opasnost s tuđe
nekretnine od neposrednih ili posrednih imisija koje ne bi bio dužan
trpjeti, ovlašten je zahtijevati da se odrede i provedu svrhovite mjere
radi njihova sprječavanja.

**Opasnost od rušenja zgrade**

Članak 111.

Kad postoji ozbiljna opasnost da bi se nečija zgrada ili neki drugi dio
nečije nekretnine mogao potpuno ili djelomično srušiti, od čega prijeti
opasnost susjednoj nekretnini, susjed čija je nekretnina u opasnosti
može od onoga čiji je to objekt zahtijevati poduzimanje svih potrebnih
mjera za sprječavanje nastanka štete, kao i zahtijevati dovoljno
osiguranje naknade buduće štete.

**Zabrana mijenjanja naravnoga toka vode**

Članak 112.

\(1\) Vlasnik zemljišta ne smije na štetu drugoga zemljišta mijenjati
smjer ili jačinu naravnog toka vode preko svoga zemljišta ili kroz njega
(podzemne vode).

\(2\) Vlasnik je dužan zemljište duž obala, vodotoka i jezera tako
koristiti da ne ometa naravni tok vode, ne ugrožava stanje ili
korištenje korita, obala i vodogospodarstvenih objekata na obali i pored
obale i da ne sprječava njihovo održavanje.

\(3\) Vlasnik nizvodnoga zemljišta ne smije stvarati ni postavljati
prepreke tome da na njegovo zemljište dotječe voda koja prirodno otječe
s uzvodnoga zemljišta, niti vlasnik uzvodnoga zemljišta smije
svojevoljno učiniti nešto što bi u većoj mjeri opteretilo nizvodno
zemljište.

**Odvođenje kišnice s krova**

Članak 113.

Vlasnik nekretnine je dužan poduzeti sve potrebne mjere da kišnica koja
se slijeva s njegove zgrade ne pada na tuđu nekretninu.

#### Glava 6. STJECANJE VLASNIŠTVA 

**Pravni temelji stjecanja**

Članak 114.

\(1\) Vlasništvo se može steći na temelju pravnoga posla, odluke suda,
odnosno druge nadležne vlasti, nasljeđivanjem i na temelju zakona.

\(2\) Na temelju stavka 1. ovoga članka stečeno je pravo vlasništva kad
su ispunjene sve pretpostavke određene zakonom.

##### Odjeljak 1. Stjecanje na temelju pravnoga posla 

**Opće odredbe**

Članak 115.

\(1\) Na temelju valjanoga pravnoga posla kojemu je cilj stjecanje
vlasništva prelazi vlasništvo s dotadašnjega vlasnika na stjecatelja, a
na način određen zakonom.

\(2\) Na temelju pravnoga posla ne može se steći vlasništvo preko
granice otuđivateljeve ovlasti da raspolaže stvarju, osim kad stjecanje
vlasništva u dobroj vjeri uživa zaštitu.

\(3\) Pravni posao kojemu je cilj stjecanje vlasništva nekretnine, da bi
bio valjan, treba uz ostale pretpostavke valjanosti biti u pisanom
obliku.

\(4\) Stjecanje vlasništva na temelju pravnoga posla ne utječe na prava
trećih koja postoje na toj stvari, osim ako je drukčije određeno zakonom
radi zaštite onoga koji je u dobroj vjeri postupao s povjerenjem u
zemljišne knjige ili druge javne evidencije namijenjene spoznaji
mjerodavnih podataka.

**a/ Stjecanje pokretnina**

**Predaja u samostalni posjed**

Članak 116.

\(1\) Vlasništvo pokretne stvari stječe se predajom te stvari
stjecatelju u samostalan posjed na temelju valjano očitovane volje
dotadašnjega vlasnika usmjerene na to da njegovo vlasništvo prijeđe na
stjecatelja, ako zakonom nije određeno drukčije.

\(2\) Bude li stvar predana stjecatelju u samostalni posjed tako da
ostane u neposrednom posjedu otuđivatelja, time izvršeni prijenos
vlasništva neće djelovati na prava koja bi treći stjecali na toj stvari
ako oni u trenutku svojega stjecanja nisu znali niti su morali znati da
je vlasništvo preneseno drugomu.

**Višestruko ugovaranje otuđenja**

Članak 117.

\(1\) Kad je više osoba sklopilo s otuđivateljem pravne poslove radi
stjecanja vlasništva iste pokretnine, vlasništvo će steći ona od njih
kojoj je stvar prije predana, ako su ispunjene i sve druge pretpostavke
za stjecanje vlasništva.

\(2\) U slučaju iz stavka 1. ovoga članka, odnose otuđivatelja s osobama
s kojima je sklopio pravne poslove ali one nisu stekle vlasništvo
pokretnine uređuju obveznopravna pravila.

**Stjecanje od nevlasnika**

Članak 118.

\(1\) Tko je u dobroj vjeri stekao samostalni posjed pokretne stvari na
temelju naplatnoga pravnog posla sklopljenoga radi stjecanja prava
vlasništva s posjednikom kojem ta stvar ne pripada, ili koji nije
ovlašten njome tako pravno raspolagati, stekao je vlasništvo te stvari.

\(2\) Stjecatelj iz stavka 1. ovoga članka, stekao je vlasništvo stvari
u trenutku stjecanja samostalnoga posjeda, ako mu je stvar predana u
neposredni posjed ili se već otprije nalazi kod njega. Ali, ako mu je
stvar predana u samostalni posjed samim očitovanjem volje, on će pravo
vlasništva steći tek kad mu bude predana u neposredni posjed.

\(3\) Stjecatelj je bio u dobroj vjeri ako u trenutku zaključenja posla,
a ni u trenutku primanja neposrednoga posjeda, nije znao niti je s
obzirom na okolnosti imao dovoljno razloga posumnjati u to da stvar
pripada otuđivatelju.

\(4\) Odredba stavka 1. ovoga članka ne primjenjuje se ako je stvar
njezinu vlasniku ili osobi putem koje je on posjedovao bila ukradena,
ili ju je izgubio, odnosno zametnuo; osim glede stjecanja gotova novca,
vrijednosnih papira na donosioca ili na javnoj dražbi.

\(5\) Prava trećih koja terete pokretnu stvar prestaju stjecanjem
vlasništva od otuđivatelja kojemu stvar ne pripada; međutim, ne prestaju
ona prava trećih za koja je stjecatelj znao da postoje ili je to morao
znati u času kad je stjecao vlasništvo.

**b/ Stjecanje nekretnina**

**Upis vlasništva u zemljišnu knjigu**

Članak 119.

\(1\) Vlasništvo nekretnine stječe se zakonom predviđenim upisom
stjecateljeva vlasništva u zemljišnoj knjizi na temelju valjano
očitovane volje dotadašnjega vlasnika usmjerene na to da njegovo
vlasništvo prijeđe na stjecatelja, ako zakonom nije određeno drukčije.

\(2\) Odredbe ovoga Zakona o stjecanju vlasništva nekretnine upisom u
zemljišnu knjigu na odgovarajući se način primjenjuju i na promjene i
prestanak vlasništva na temelju pravnih poslova.

\(3\) Način osnivanja i vođenja zemljišnih knjiga te način upisivanja u
njih uređuju odredbe zemljišnoknjižnoga prava.

**Stjecanje uknjižbom**

Članak 120.

\(1\) Vlasništvo na nekretninama stječe se uknjižbom u zemljišnu knjigu,
ako zakon ne omogućuje da se vlasništvo nekretnine stekne nekim drugim
upisom u zemljišnu knjigu.

\(2\) Radi uknjižbe vlasništva mora se o pravnom poslu na čijem se
temelju vlasništvo stječe sastaviti isprava čiji sadržaj i oblik mora
odgovarati pravilima zemljišnoknjižnoga prava.

\(3\) Provedena uknjižba djeluje od trenutka kad je sudu bio podnesen
zahtjev za tu uknjižbu.

\(4\) Na nekretninama koje nisu upisane u zemljišne knjige vlasništvo se
stječe polaganjem u sud ovjerovljene isprave sposobne za uknjižbu prava
u zemljišnu knjigu, kojom dotadašnji vlasnik dopušta uknjižbu tuđega
vlasništva, na što se na odgovarajući način primjenjuju pravila o
stjecanju uknjižbom.

**Stjecanje predbilježbom**

Članak 121.

\(1\) Ako nisu ispunjene sve pretpostavke koje zemljišnoknjižno pravo
zahtijeva za uknjižbu, a zatražena je uknjižba prava vlasništva,
stjecanje prava vlasništva će se predbilježiti, ako su ispunjene barem
one pretpostavke pod kojima ta pravila dopuštaju predbilježbu.

\(2\) Predbilježbom će vlasništvo biti stečeno pod uvjetom naknadnoga
opravdanja te predbilježbe.

\(3\) Predbilježba se opravdava na način i u rokovima određenim
zemljišnoknjižnim pravom.

\(4\) Bude li predbilježba naknadno opravdana, vlasništvo je stečeno još
u trenutku kad je bio sudu podnesen zahtjev za uknjižbu prava vlasništva
u zemljišnu knjigu.

\(5\) U slučaju iz stavka 1. ovoga članka, na nekretninama koje nisu
upisane u zemljišne knjige stječe se vlasništvo polaganjem u sud
ovjerovljene isprave sposobne za predbilježbu, na što se na odgovarajući
način primjenjuju pravila o stjecanju predbilježbom.

**Zaštita povjerenja u zemljišne knjige**

Članak 122.

\(1\) Smatra se da zemljišna knjiga istinito i potpuno odražava
činjenično i pravno stanje nekretnine, pa tko je u dobroj vjeri postupao
s povjerenjem u zemljišne knjige, ne znajući da ono što je u njih
upisano nije potpuno ili da je različito od izvanknjižnoga stanja, uživa
glede toga stjecanja zaštitu prema odredbama zakona.

\(2\) Stjecatelj je bio u dobroj vjeri ako u trenutku sklapanja posla, a
ni u trenutku kad je zahtijevao upis, nije znao niti je s obzirom na
okolnosti imao dovoljno razloga posumnjati u to da stvar pripada
otuđivatelju.

\(3\) Nedostatak dobre vjere ne može se predbaciti nikome samo iz
razloga što nije istraživao izvanknjižno stanje.

**Djelovanje povjerenja u istinitost**

Članak 123.

\(1\) Stjecatelj upisom stječe nekretninu kao od njezina vlasnika, ako
je, postupajući s povjerenjem u zemljišnu knjigu, u dobroj vjeri stekne
od osobe koja je bila upisana kao vlasnik te nekretnine premda to nije
bila, i ako mu upis ne bude izbrisan zbog nevaljanosti.

\(2\) Brisanje upisa iz stavka 1. ovoga članka može se zahtijevati zbog
neistinitosti (nevaljanosti) prednikova upisa tužbom za brisanje dok ne
proteknu tri godine od kad je bio zatražen prednikov upis; ali onaj tko
je o neistinitom prednikovu upisu bio uredno obaviješten, može zbog
neistinitosti prednikova upisa zahtijevati brisanje upisa samo ako je u
roku za žalbu zatražio zabilježbu da je taj upis sporan i odmah, a
najkasnije u roku od 60 dana od isteka roka za žalbu, podnio tužbu
protiv onih koji su osporenim upisom stekli pravo ili su na temelju
njega ishodili daljnje upise u zemljišnu knjigu.

**Djelovanje povjerenja u potpunost**

Članak 124.

\(1\) Stjecatelj koji je, postupajući s povjerenjem u zemljišne knjige,
u dobroj vjeri stekao pravo vlasništva neke nekretnine, stekao je tu
nekretninu kao da na njoj ne postoje tuđa prava, tereti ni ograničenja
koja u tom trenutku nisu bila upisana, niti je iz zemljišnih knjiga bilo
vidljivo da je zatražen njihov upis.

\(2\) Stjecatelj koji je, makar i postupajući s povjerenjem u zemljišne
knjige, stjecao u dobroj vjeri, ne uživa zaštitu povjerenja u potpunost
iz stavka 1. ovoga članka glede onih prava, tereta i ograničenja koji
postoje na temelju zakona, a ne upisuju se u zemljišnu knjigu.

**Višestruko ugovaranje otuđenja**

Članak 125.

\(1\) Kad je više osoba sklopilo s otuđivateljem pravne poslove radi
stjecanja vlasništva iste nekretnine, vlasništvo će steći ona koja je u
dobroj vjeri prva zatražila upis u zemljišnu knjigu, ako su ispunjene i
sve ostale pretpostavke za stjecanje vlasništva.

\(2\) Brisanje upisa vlasništva osobe iz stavka 1. ovoga članka i
uknjižbu u svoju korist može zahtijevati osoba kojoj je otuđivatelj
otuđio nekretninu i predao joj u samostalni posjed, ako dokaže da
stjecateljica nije postupila u dobroj vjeri jer je u trenutku kad je
sklopila pravni posao s otuđivateljem znala da je nekretnina drugomu već
valjano otuđena i predana u samostalni posjed. Zahtjev za brisanje može
se postaviti u roku od tri godine od upisa čije se brisanje zahtijeva.

\(3\) Odnos otuđivatelja s osobama s kojima je sklopio pravne poslove,
ali one nisu stekle vlasništvo nekretnine, uređuju obveznopravna
pravila.

##### Odjeljak 2. Stjecanje odlukom suda ili druge vlasti 

**Djelovanje odluke**

Članak 126.

\(1\) Odlukom suda ili drugoga tijela stječe se vlasništvo u slučajevima
određenim zakonom, a na način i pod pretpostavkama određenim zakonom.

\(2\) Pravo vlasništva stječe se u trenutku pravomoćnosti sudske,
odnosno konačnosti odluke druge vlasti, ako što drugo nije određeno
zakonom, niti proizlazi iz cilja radi kojega se odluka donosi.

\(3\) Stjecanjem prava vlasništva odlukom suda ili drugoga tijela ne
prestaju stvarna prava koja su drugim osobama pripadala na odnosnoj
stvari, osim onih za koje je to određeno tom odlukom ili posebnim
zakonom, ili koja po naravi stvari ne mogu dalje postojati.

**Posebno glede nekretnina**

Članak 127.

\(1\) Tko stekne pravo vlasništva nekretnine odlukom suda ili drugoga
tijela, ovlašten je ishoditi upis stečenoga prava vlasništva u
zemljišnoj knjizi.

\(2\) Vlasništvo nekretnine stečeno odlukom suda ili drugoga tijela ne
može se suprotstaviti pravu onoga koji je, postupajući s povjerenjem u
zemljišne knjige, u dobroj vjeri upisao svoje pravo na nekretnini dok
još pravo koje je bilo stečeno odlukom suda ili drugoga tijela nije bilo
upisano.

##### Odjeljak 3. Stjecanje nasljeđivanjem 

Članak 128.

\(1\) Nasljednik stječe vlasništvo naslijeđenih stvari u času otvaranja
nasljedstva, ako zakonom nije drukčije određeno.

\(2\) Nasljednik je ovlašten ishoditi upis svoga prava vlasništva
nekretnine u zemljišnoj knjizi.

\(3\) Stjecanjem prava vlasništva nasljeđivanjem ne prestaju stvarna
prava koja su drugim osobama pripadala na odnosnoj stvari, osim onih za
koja je to određeno zakonom ili koja po naravi stvari ne mogu dalje
postojati.

\(4\) Što je određeno za nasljeđivanje, vrijedi na odgovarajući način i
za svako sveopće sljedništvo (univerzalnu sukcesiju).

##### Odjeljak 4. Stjecanje na temelju zakona 

**a/ Općenito**

**Djelovanje zakonskih pretpostavaka**

Članak 129.

\(1\) Kad je zakon odredio da će se vlasništvo steći ispunjenjem
određenih pretpostavaka koje nisu pravni posao, ni odluka suda ili
drugoga tijela na temelju kojega se stječe vlasništvo, niti su
nasljeđivanje, onaj kome se glede neke stvari ispune te pretpostavke
stječe samim tim pravo vlasništva na njoj u trenutku ispunjenja tih
pretpostavaka.

\(2\) Ako nije što drugo zakonom određeno, stjecanjem vlasništva na
temelju zakona prestaju sva stvarna prava koja su do tada postojala na
odnosnoj stvari, osim onih za koje je stjecatelj znao da postoje ili je
to morao znati.

\(3\) Odnosi prijašnjega vlasnika i osoba čija su prava na odnosnoj
stvari prestala zbog stjecanja prava vlasništva na temelju zakona,
prosuđuju se po obveznopravnim pravilima, ako nije što posebno zakonom
određeno.

**Posebno glede nekretnina**

Članak 130.

\(1\) Tko stekne pravo vlasništva nekretnine na temelju zakona, ovlašten
je ishoditi upis stečenoga prava vlasništva u zemljišnoj knjizi.

\(2\) Vlasništvo nekretnine stečene na temelju zakona ne može se
suprotstaviti pravu onoga koji je, postupajući s povjerenjem u zemljišne
knjige, u dobroj vjeri upisao svoje pravo na nekretnini dok još pravo
koje je bilo stečeno na temelju zakona nije bilo upisano.

**b/ Stjecanje prisvojenjem i nalazom**

**Prisvojenje**

Članak 131.

\(1\) Na pokretnoj stvari koju nitko nema u svom vlasništvu, steći će
vlasništvo osoba koja uzme tu stvar u samostalni posjed s namjerom da je
prisvoji, ako zakonom nije drukčije određeno.

\(2\) Na pokretnim stvarima koje nitko nema u vlasništvu, a koje se mogu
nabavljati ili rabiti samo uz posebnu dozvolu koju daje nadležno tijelo,
vlasništvo može steći prisvojenjem samo osoba koja ima takvu dozvolu.

\(3\) Ne može se steći prisvojenjem vlasništvo na stvarima koje po
posebnom zakonu mogu biti samo u vlasništvu Republike Hrvatske ili
jedinice područne (regionalne)samouprave; ali kad se radi o stvarima
čija je namjena prisvajati ih (kao što su to rude, ribe, voda iz
vodotoka i sl.), tada svaka osoba koja je na prisvajanje ovlaštena
zakonom ili dopuštenjem izdanim na temelju zakona, stječe vlasništvo
onoga što prisvoji na temelju i u granicama te ovlasti, ako posebnim
zakonom nije drukčije određeno.

\(4\) Na nekretnini koju nitko nema u vlasništvu, ne može se
prisvojenjem steći pravo vlasništva.

**Napuštene stvari**

Članak 132.

\(1\) Osim izvorno ničijih stvari, ničije su i one koje je vlasnik
napustio ako se time odrekao svoga prava vlasništva.

\(2\) Pokretna stvar je ničija od trenutka kad njezin vlasnik, u namjeri
da se odrekne vlasništva, napusti posjed te stvari.

\(3\) Prisvojenjem se ne može steći tuđe; u sumnji se smatra da stvar
nije ničija; no, uzima se da je pripitomljena životinja ničija ako sama
od sebe izostane četrdesetdva dana, a i da je ničiji roj pčela koji
vlasnik nije vijao dva dana.

\(4\) Napušteni suvlasnički dio pokretnine prirasta dijelovima ostalih
suvlasnika razmjerno njihovim suvlasničkim dijelovima.

**Posebno o napuštenim nekretninama**

Članak 133.

\(1\) Nekretnina je ničija tek kad na temelju očitovanja o odreknuću od
vlasništva danog u obliku isprave prikladne za zemljišnoknjižni upis
bude to pravo izbrisano u zemljišnoj knjizi.

\(2\) Napuštena nekretnina prelazi na temelju zakona u vlasništvo
Republike Hrvatske, ako nije zakonom što drugo određeno.

\(3\) Kad će se smatrati da su napuštena i uzeti u vlasništvo Republike
Hrvatske zemljišta na kojima je obrada sasvim zapuštena ili zgrade
ruševne jer nisu popravljene, određuju posebni propisi.

**Izgubljena stvar i nalaznik**

Članak 134.

\(1\) Stvar koju je vlasnik izgubio, koja je zametnuta, ili mu je
ukradena, nije samim tim prestala biti njegovim vlasništvom, pa ju je
nalaznik dužan bez odgode predati onomu tko ju je izgubio, odnosno
vlasniku stvari, ako po znakovima na stvari ili iz drugih okolnosti može
za njega saznati, a nije mu teško dostupan.

\(2\) Nalaznik koji nije nađenu stvar predao onom tko ju je izgubio,
odnosno njezinu vlasniku, dužan ju je bez odgode predati najbližem
nalaznom uredu osobno ili putem osobe u čijim ju je prostorijama,
prijevoznom ili sličnom sredstvu našao, a koja će je predati nalaznom
uredu u ime nalaznika; nalaznik jedino nije dužan predati nalaznom uredu
stvar čija je vrijednost prema općem shvaćanju zanemariva.

**Nalazni ured**

Članak 135.

\(1\) Nalazni ured dužan je nađenu stvar primiti u polog, te čuvati za
onoga koji ju je izgubio iz posjeda, odnosno za njezina vlasnika, kao i
poduzeti sve mjere radi očuvanja stvari.

\(2\) Stvari koje neće ili ne može sam čuvati, nalazni će ured povjeriti
na čuvanje pouzdanom čuvaru.

\(3\) Ako je nađena stvar pokvarljiva ili su za njezino čuvanje ili
održavanje potrebni troškovi nerazmjerni njezinoj vrijednosti, stvar će
se prodati na javnoj dražbi i za nju dobiveni novac položiti u sud.

**Povrat stvari**

Članak 136.

\(1\) Ako se onaj koji je stvar izgubio ili je njezin vlasnik javi u
roku od godine dana od objave oglasa i dokaže da je stvar izgubio iz
posjeda, odnosno da je njezin vlasnik, predat će mu se stvar ili iznos
dobiven njezinom prodajom, čim se od njega naplate svi nužni troškovi u
svezi s nađenom stvari, kao i nagrada nalazniku (nalaznina).

\(2\) U sumnji kojoj od više osoba treba predati nađenu stvar, ako
okolnosti ne upućuju na koju drugu osobu, prednost ima ona koja ju je
izgubila iz neposrednoga posjeda.

\(3\) O predaji stvari osobi koja je dokazala da ju je izgubila iz
posjeda, odnosno da je njezin vlasnik, nalazni ured dužan je odmah
pisano obavijestiti nalaznika, te mu izručiti nalazninu.

**Nalaznina**

Članak 137.

\(1\) Nalaznik ima pravo na nalazninu u visini od 10% od prometne
vrijednosti stvari, a i na naknadu za nužne troškove koje je imao u
svezi s nađenom stvari.

\(2\) Nalaznik stvari je i onaj koji je stvar prvi opazio i za nju se
mašio, iako ju je drugi prije dohvatio. Više osoba koje su zajedno našle
stvar imaju pravo na nalazninu na jednake dijelove.

\(3\) Osoba koja je dužna platiti nalazninu može zahtijevati da se iznos
nalaznine pravično smanji kad bi nalaznina predstavljala nerazmjerno
veliku korist s obzirom na prilike nalaznika i osobe koja je dužna
platiti nalazninu, kao i okolnosti pod kojima je stvar izgubljena i
nađena.

\(4\) Ako se vrijednost nađene stvari ne može procijeniti ili ona
postoji samo za njezina vlasnika, odnosno osobu koja ju je izgubila,
tada nalaznik može zahtijevati da se odredi pravični iznos nalaznine.

\(5\) Osoba koja duguje troškove i nalazninu može se osloboditi te svoje
obveze tako da se odrekne stvari, pa će se uzeti da se uopće nije ni
javila.

**Predaja stvari nalazniku**

Članak 138.

\(1\) Ako se osoba koja je izgubila posjed stvari, a niti vlasnik
stvari, ne jave u roku od godine dana od objave oglasa o nalazu stvari,
ili ne dokažu svoje pravo na stvar ili odbiju primiti stvar, tada se
nađena stvar, odnosno novac dobiven njezinom prodajom predaje u
neposredni posjed nalazniku.

\(2\) Javi li se naknadno onaj koji je stvar izgubio ili njezin vlasnik,
nalaznik mu mora vratiti stvar zajedno s dobivenim koristima, odnosno
vratiti za nju dobiveni novac zajedno s kamatama, po odbitku nužnih
troškova, a onaj kome je stvar vraćena dužan je platiti nalazninu.

**Stjecanje vlasništva nađene stvari**

Članak 139.

\(1\) Nađenu stvar, odnosno za nju dobiveni novac može nalaznik steći u
vlasništvo pod pretpostavkama za stjecanje stvari putem dosjelosti, s
tim da je njegov posjed nađene stvari pošten ako ne zna niti bi morao
znati čija je stvar.

\(2\) Nalaznik koji nije postupio po odredbama članka 134. do 136. i
članka 138. stavka 2. ovoga Zakona, ne može steći pravo vlasništva
stvari dosjelošću, niti ima pravo na nalazninu.

**Nalaz blaga**

Članak 140.

\(1\) Blagom se u smislu ovoga Zakona smatraju novac, dragocjenosti i
druge stvari od vrijednosti koje su bile skrivene tako dugo da se više
ne može utvrditi tko im je vlasnik.

\(2\) Nalaznik je dužan uzeti nađeno blago u posjed za Republiku
Hrvatsku, čime ono, ako zaista nema vlasnika, postaje vlasništvo
Republike Hrvatske.

\(3\) Nalaznik je dužan bez odgode obavijestiti o nađenom blagu najbliži
dostupni nalazni ured te po njegovoj naredbi predati posjed toga blaga,
a do predaje poduzeti mjere koje su nužne da blago ne bi propalo, bilo
oštećeno ili otuđeno.

\(4\) Nalazni ured je dužan o nalazu blaga, odnosno arhivske građe od
općega kulturnoga interesa odmah obavijestiti nadležno državno tijelo za
zaštitu spomenika kulture, odnosno arhiv, koji su ovlašteni te predmete
uzeti u posjed i čuvanje, ako posebnim zakonom nije što drugo određeno.

\(5\) Nalaznik i vlasnik nekretnine u kojoj je nađeno blago imaju pravo
na primjerenu nagradu od Republike Hrvatske, koja ne može biti manja od
nagrade kakva bi bila za nađenu tuđu stvar ni veća od vrijednosti
nađenoga blaga, a imaju pravo i na naknadu nužnih troškova.

\(6\) Jedna polovina nagrade iz stavka 5. ovoga članka pripada
nalazniku, a druga vlasniku nekretnine, ali ako je koji pokušao zatajiti
nalaz blaga, on nema pravo ni na kakvu nagradu ni naknadu.

\(7\) Republika Hrvatska se može osloboditi svoje obveze da dade
nalazninu i naknadu troškova za blago tako da se odrekne stvari, te da
nalazniku i vlasniku nekretnine preda blago u samostalni suposjed, u
kojem će se slučaju na odgovarajući način primjenjivati odredbe ovoga
Zakona o predaji stvari nalazniku i o stjecanju vlasništva nađene
stvari.

\(8\) Odredbe o pravu vlasnika nekretnine na nagradu na odgovarajući se
način primjenjuju i na nositelja prava građenja, ako je blago nađeno u
zgradi koja je pripadnost zemljišta na kojem on ima pravo građenja.

c\) Stjecanje priraštaja

**Stjecanje odvajanjem**

Članak 141.

\(1\) Plodovi i sve što se odvoji od neke stvari pripada i nakon
odvajanja njezinu vlasniku, ako nije što drugo određeno.

\(2\) Posjeduje li neka druga osoba kao samostalni posjednik tuđu stvar
od koje su se odvojili plodovi ili što drugo, ona je samim odvajanjem
postala vlasnikom odvojenoga, ali ne ako u tom času nije bila poštenim
posjednikom tuđe stvari.

\(3\) Iznimno od odredbe stavka 1. i 2. ovoga članka, vlasnik, odnosno
samostalni posjednik stvari ne stječu vlasništvo plodova i drugoga što
se od stvari odvojilo, ako vlasništvo toga stekne za sebe neka druga
osoba po pravilima iz članka 142. i 143. ovoga Zakona.

**Stjecanja na temelju ograničenoga stvarnog prava**

Članak 142.

\(1\) Kome na temelju njegova ograničenoga stvarnog prava pripada pravo
na vlasništvo plodova ili drugih dijelova neke tuđe stvari, taj postaje
njihovim vlasnikom kad se odvoje od vlasnikove stvari; ali ako ga
njegovo pravo samo ovlašćuje da uzme plodove ili dijelove neke stvari u
vlasništvo, oni će postati njegovi tek kad ih za sebe ubere.

\(2\) Posjeduje li stvar od koje su se odvojili plodovi, ili što drugo,
neka druga osoba kao da je nositelj ograničenoga stvarnog prava na
temelju kojega bi joj pripadalo vlasništvo plodova ili drugih dijelova
te stvari, ona je samim odvajanjem postala vlasnikom odvojenoga, ali ne
ako u tom času nije bila poštenim posjednikom tuđe stvari.

\(3\) Nositelj ograničenoga stvarnog prava na stvari, odnosno druga
osoba koja stvar posjeduje kao da je nositelj takva prava ne stječu
vlasništvo plodova i drugoga što se od stvari odvojilo, ako vlasništvo
toga stekne za sebe neka druga osoba po pravilima iz članka 143. ovoga
Zakona.

**Stjecanje na temelju obveznoga prava**

Članak 143.

\(1\) Tko na temelju nekoga obveznoga prava ima pravo na plodove ili
druge dijelove tuđe stvari koja mu je predana u posjed, a posjeduje je u
času odvajanja tih plodova ili dijelova, stekao ih je u vlasništvo samim
odvajanjem; nema li u tom času stvar u posjedu, steći će ih tek kad ih
primi u posjed.

\(2\) Posjeduje li stvar od koje su se odvojili plodovi, ili što drugo,
neka druga osoba kao da je ona nositelj obveznoga prava na temelju
kojega bi joj pripadalo vlasništvo plodova ili drugih dijelova te
stvari, ona je samim odvajanjem postala vlasnikom odvojenoga, ali ne ako
u tom času nije bila poštenim posjednikom tuđe stvari.

**Plodovi životinje**

Članak 144.

\(1\) Plodovi životinje i sve druge koristi od nje pripadaju njezinu
vlasniku, odnosno drugim osobama, prema pravilima iz članka 141. do 143.
ovoga Zakona.

\(2\) Onaj čija je životinja oplodila tuđu životinju nema pravo na plod,
ni na nagradu, osim ako je što drugo određeno ili uobičajeno.

**Priraštaj zemljišta**

Članak 145.

\(1\) Nastane li otok u sredini vodotoka koji nije opće dobro, a
posebnim zakonom nije ništa drugo određeno, tada otok pravno prirasta
zemljištima koja leže duž toga otoka na obje obale po dužini zemljišta,
a u širinu do polovine vodotoka.

\(2\) Ako je u slučaju iz stavka 1. ovoga članka otok nastao na jednoj
polovini vodotoka, vlasnik bliže obale ima isključivo pravo na njega.

\(3\) Odredbe o stjecanju priraštajem otoka nastalih u vodotoku ne
primjenjuju se na otoke koji nastanu presušivanjem vode, ili diobom vode
na više rukavaca, ili ako zemljišta budu poplavljena, jer tada
dotadašnja prava ostaju nepromijenjena.

Članak 146.

\(1\) Ako vodotok promijeni svoj tok, zainteresirani priobalni vlasnici
imaju pravo da u roku od tri godine vrate prijašnji tok o svom trošku,
ako se to ne protivi planu regulacije toga vodotoka, niti odredbama
posebnoga zakona.

\(2\) Ne bude li uspostavljen prijašnji tok vode, vlasnici zemljišta
koji zbog novoga toka trpe štetu imaju pravo na naknadu iz ostavljenoga
korita ili iz njegove vrijednosti, ako posebnim zakonom nije drukčije
određeno.

\(3\) Osim u slučaju naknade prema odredbi stavka 2. ovoga članka,
ostavljeno korito pripada vlasnicima obale u skladu s pravilima o
stjecanju vlasništva otoka, ako posebnim zakonom nije drukčije određeno.

Članak 147.

\(1\) Otrgne li vodotok komad zemljišta i pripoji ga drugom zemljištu,
vlasnik otrgnutoga komada zemljišta smije u roku od godine dana vratiti
taj komad zemljišta.

\(2\) Po proteku roka iz stavka 1. ovoga članka otrgnuti komad koji nije
vraćen, postaje sastavnim dijelom zemljišta kojem je pripojen, pa se
pravo vlasništva ovoga proteže i na taj komad.

\(3\) Zemlja koju vodotok taloži na neku obalu pripada vlasniku obalnoga
zemljišta.

**Prerada, sjedinjenje, miješanje i građenje tuđim materijalom**

Članak 148.

\(1\) Tko tuđe pokretne stvari preradi, sjedini sa svojima, pomiješa ili
smiješa s njima, ili se to dogodilo bez njegove volje, nije time dobio
nikakvo pravo na tuđe, ako za to nema pravni temelj stjecanja.

\(2\) Ako se stvari koje su prerađene mogu bez nerazmjerno velikih
troškova vratiti u prijašnje stanje, odnosno ako se one koje su
sjedinjene, pomiješane ili smiješane mogu bez nerazmjerno velikih
troškova rastaviti, svakomu će se vratiti što je njegovo, a
obveznopravna pravila određuju ima li tko pravo tražiti naknadu i od
koga.

\(3\) Kad je netko tuđe stvari preradio, sjedinio sa svojima, pomiješao
ili smiješao s njima tako da je time nastala nova stvar osobite
umjetničke ili druge kulturne vrijednosti koja bi propala povratom u
prijašnje stanje prerađenih, odnosno rastavljanjem sjedinjenih,
pomiješanih ili smiješanih stvari, tada on ima pravo zahtijevati da sud
odluči da se ne dopusti uspostava prijašnjega stanja, odnosno
rastavljanje stvari.

**Nenamjerno suvlasništvo**

Članak 149.

\(1\) Ako uspostava prijašnjega stanja prerađenih, sjedinjenih,
pomiješanih ili smiješanih stvari, odnosno njihovo rastavljanje, nije
moguće ili nije dopušteno, a po općem je shvaćanju nastala nova stvar,
tada, nema li pravnog temelja na kojem bi ta stvar pripala komu drugomu,
ona pripada svim sudionicima u suvlasništvo, prema razmjeru vrijednosti
njihovih stvari i korisnoga rada u času kad je od toga nastala nova
stvar, a obveznopravna pravila određuju ima li neki od suvlasnika pravo
potraživati naknadu i od koga.

\(2\) Onom od suvlasnika čija je stvar krivnjom ostalih pretvorena u
novu stvar, pripada pravo razvrgnuti to suvlasništvo tako da zadrži za
sebe cijelu stvar, naknadivši drugima vrijednost njihovih dijelova, ili
da je ustupi njima uz naknadu; nema li krivnje ni na jednoj strani, onaj
čija je stvar više vrijedila ima pravo otkupiti cijelu stvar.

**Prirastanje glavnoj stvari**

Članak 150.

\(1\) Kad uspostava prijašnjega stanja, odnosno rastavljanje nije moguće
bez nerazmjerno velikih troškova, a nije nastala nova stvar nego je
postojećoj stvari kao glavnoj prirasla druga stvar postavši njezinom
pripadnošću, ili su u nju uloženi tuđi rad ili sredstva, vlasništvo
glavne stvari postoji i dalje, protežući se i na sve ono što je toj
stvari priraslo ili je u nju uloženo, a obveznopravna pravila određuju
tko ima pravo tražiti naknadu i od koga.

\(2\) Ako vlasnik zemljišta izgradi na njemu zgradu tuđim materijalom, i
uopće ako ugradi u svoju nekretninu tuđu stvar koja se ne može odvojiti
bez nerazmjerno velikih troškova, ili je ugradi tko drugi, vlasništvo
nekretnine proteže se i na to, a bivšem vlasniku materijala, odnosno
ugrađenih stvari pripada pravo potraživati naknadu po obveznopravnim
pravilima.

\(3\) Odredba stavka 2. ovoga članka na odgovarajući način vrijedi i u
korist nositelja prava građenja koji je izgradio zgradu tuđim
materijalom, odnosno u čiju je zgradu on ili tko drugi nešto tuđega
ugradio.

**Utjecaj na ograničena stvarna prava**

Članak 151.

\(1\) Kad preradom, sjedinjenjem, miješanjem ili stvaranjem smjese,
građenjem tuđim materijalom ili njegovom ugradnjom u vlastitu nekretninu
prestane samostalno postojati neka pokretna stvar, prestaju time i sva
ograničena stvarna prava na njoj, osim onih koja po svojoj naravi mogu
za predmet imati naknadu na koju bivši vlasnik ima pravo.

\(2\) Zajedno sa stvarju u slučaju iz stavka 1. ovoga članka prestaju i
najam i zakup te stvari.

\(3\) Imaju li osobe čija su prava prestala po odredbama stavka 1. i 2.
ovoga članka pravo tražiti naknadu i od koga, određuju obveznopravna
pravila.

**Građenje na tuđem zemljištu**

Članak 152.

\(1\) Zgrada koju netko bez znanja i volje vlasnika zemljišta izgradi na
tuđem zemljištu pripada vlasniku tog zemljišta.

\(2\) Vlasnik ima pravo zahtijevati da mu se preda u posjed njegovo
zemljište sa zgradom, a graditelj će moći od vlasnika tražiti naknadu,
ako je na to ovlašten po pravilima obveznoga prava.

\(3\) Vlasnik zemljišta koji za to ima pravni interes može, umjesto
prava iz stavka 2. ovoga članka, zahtijevati uspostavu prijašnjega
stanja, pa će graditelj biti dužan po tom zahtjevu postupiti, ne tražeći
nikakve naknade za to, ali je ovlašten sav materijal koji je bio njegov
uzeti za sebe.

\(4\) Pravo vlasnika na naknadu od graditelja prosuđuje se po pravilima
obveznoga prava.

\(5\) Sa stajališta ovoga Zakona smatra se zgradom svaki građevinski
objekt koji se razmjerno trajno povezao sa zemljišnom česticom na
njezinoj površini ili ispod nje, s time da je zgrada izgrađena kad je
dovedena u takvo stanje da ju je moguće rabiti za svrhu kojoj takve
zgrade redovito služe.

**Pošteni graditelj i nepošteni vlasnik**

Članak 153.

Ako je vlasnik zemljišta znao za građenje, a nije bez odgode zabranio
daljnju gradnju poštenom graditelju, zemljišna čestica sa zgradom koja
je na njoj izgrađena pripada graditelju, a prijašnji vlasnik zemljišta
ima samo pravo zahtijevati naknadu tržišne vrijednosti zemljišta.

**Nepošteni i graditelj i vlasnik zemljišta**

Članak 154.

\(1\) Ako graditelj nije bio pošten, zgrada je pripala vlasniku
zemljišta i kad nije bez odgode zabranio gradnju, no vlasnik zemljišta
tada nema pravo zahtijevati uspostavu prijašnjega stanja.

\(2\) Graditelj je u slučaju iz stavka 1. ovoga članka ovlašten
uspostaviti prijašnje stanje o svom trošku i uzeti za sebe svoj
materijal koji je bio ugradio u zgradu, ali ne nakon što protekne rok u
kojem bi po pravomoćnosti odluke suda trebao dobrovoljno predati posjed
zemljišta sa zgradom njezinu vlasniku.

**Prekoračenje međe građenjem**

Članak 155.

\(1\) Ako je građenjem zgrade prekoračena međa i zahvaćen dio susjednoga
zemljišta uz među, vlasnik susjednoga zemljišta ima pravo zahtijevati
uspostavu prijašnjega stanja.

\(2\) Dok ne bude potpuno provedena uspostava prijašnjega stanja, uzima
se da je vlasniku zgrade do opoziva dana stvarna služnost imati dio
svoje zgrade na susjednom zemljištu.

\(3\) Vlasnik zemljišta na kojem se nalazi dio tuđe zgrade ima pravo na
naknadu u obliku novčane rente, a u visini zakupnine za zahvaćeno
zemljište, koju je svagdašnji vlasnik zgrade dužan plaćati svagdašnjem
vlasniku opterećenoga zemljišta sve dok postoji dio zgrade na tom
zemljištu; time se ne dira u pravo na naknadu pretrpljene štete.

\(4\) Vlasnik zemljišta na kojem je izgrađen dio tuđe zgrade ima pravo
zahtijevati da vlasnik zgrade otkupi cijelo njegovo zemljište po
tržišnoj cijeni; to može zahtijevati i vlasnik zgrade koji je bio
pošteni graditelj, ako je vlasnik zemljišta zahtijevao uspostavu
prijašnjega stanja, a ta nije moguća bez znatnije štete za ostali dio
zgrade ili nerazmjerno velikih troškova.

**Dogradnja, nadogradnja, preuređenje i ulaganje**

Članak 156.

\(1\) Dogradnjom, nadogradnjom ili preuređenjem (adaptacijom) zgrada,
odnosno prostorija u suvlasničkim, zajedničkim ili tuđim zgradama, kao
ni njihovom prigradnjom, ugradnjom, ili ulaganjem u njih, ne može se
steći vlasništvo, ako nije što drugo odredio vlasnik dograđene,
nadograđene, odnosno prigrađene nekretnine.

\(2\) Pripada li pravo na naknadu onomu tko je dogradio, nadogradio ili
preuredio zgradu, odnosno prostoriju iz stavka 1. ovoga članka, ili je
ulagao u takvu zgradu ili prostoriju, određuju pravila obveznoga prava.

**Građenje na tuđem pravu građenja**

Članak 157.

Kad je građeno na zemljištu opterećenom tuđim pravom građenja, nositelju
toga prava pripadaju prava i obveze vlasnika zemljišta iz članka 152. do
155. ovoga Zakona.

**Sijanje i sađenje**

Članak 158.

\(1\) Biljke koje puste korijenje u nekom zemljištu vlasništvo su onoga
čije je to zemljište, bez obzira na to čije je bilo sjeme ili sadnice, a
odnos s vlasnikom sjemena ili sadnica prosuđivat će se prema
obveznopravnim pravilima.

\(2\) Što je u stavku 1. ovoga članka određeno za biljke koje su pustile
korijenje, vrijedi i za one koje se ne mogu od nekretnine odvojiti bez
nerazmjerno velikih troškova.

d/ Stjecanje dosjelošću

Članak 159.

\(1\) Dosjelošću se stječe vlasništvo stvari samostalnim posjedom te
stvari ako taj ima zakonom određenu kakvoću i neprekidno traje zakonom
određeno vrijeme, a posjednik je sposoban da bude vlasnikom te stvari.

\(2\) Samostalni posjednik čiji je posjed pokretne stvari zakonit,
istinit i pošten, stječe je dosjelošću u vlasništvo protekom tri godine,
a takav posjednik nekretnine protekom deset godina neprekidnoga
samostalnog posjedovanja.

\(3\) Samostalni posjednik pokretne stvari kojemu je posjed barem pošten
stječe je dosjelošću u vlasništvo protekom deset godina, a takav
posjednik nekretnine protekom dvadeset godina neprekidnoga samostalnog
posjedovanja.

\(4\) Samostalni posjednik stvari u vlasništvu Republike Hrvatske,
županija i jedinica lokalne samouprave i jedinica područne (regionalne)
samouprave i s njima izjednačenih pravnih osoba, kao i stvari u
vlasništvu crkve ili drugih pravnih osoba koje ne traže za sebe dobitak
nego služe za dobrotvorne ili druge općekorisne svrhe, steći će
dosjelošću vlasništvo tih stvari tek pošto je njegov zakonit, istinit i
pošten, ili barem pošten, samostalni posjed neprekidno trajao dvostruko
vrijeme od onoga iz stavaka 2. i 3. ovoga članka.

**Tijek vremena**

Članak 160.

\(1\) Vrijeme potrebno za dosjelost počinje teći onoga dana kad je
posjednik stupio u samostalni posjed stvari, a završava se istekom
posljednjega dana vremena potrebnoga za dosjelost.

\(2\) U vrijeme potrebno za dosjelost uračunava se i vrijeme za koje su
prednici sadašnjega posjednika neprekidno posjedovali kao zakoniti,
pošteni i istiniti samostalni posjednici, odnosno kao pošteni samostalni
posjednici.

\(3\) Nasljednik postaje poštenim posjednikom od trenutka otvaranja
nasljedstva i u slučaju kad je ostavitelj bio nepošteni posjednik, ali
ne ako je nasljednik to znao ili morao znati.

\(4\) Kad se poštenom posjedniku čiji posjed nije zakonit i istinit
uračunava vrijeme kroz koje je njegov prednik stvar posjedovao zakonito,
pošteno i istinito, pravo vlasništva steći će istekom još onoliko
vremena koliko je potrebno da pošteni posjednik stekne stvar dosjelošću.

\(5\) Kad se zakonitom, poštenom i istinitom posjedniku uračunava
vrijeme kroz koje je njegov prednik stvar posjedovao pošteno, ali ne
zakonito ili istinito, vlasništvo će steći dosjelošću istekom još
onoliko vremena koliko je potrebno da pošteni posjednik stekne stvar
dosjelošću, osim ako stvar već nije stekao time što je njegov zakoniti,
pošteni i istiniti posjed trajao onoliko vremena koliko je potrebno da
je zakoniti, pošteni i istiniti posjednik stekne dosjelošću.

\(6\) Na prekid odnosno zastoj tijeka vremena dosjelosti na odgovarajući
se način primjenjuju odredbe o prekidu, odnosno zastoju tijeka rokova za
zastaru tražbina.

#### Glava 7. Zaštita vlasništva 

**Vlasnički zahtjev za povrat stvari**

Članak 161.

\(1\) Vlasnik ima pravo zahtijevati od osobe koja posjeduje njegovu
stvar da mu ona preda svoj posjed te stvari.

\(2\) Vlasnikovo pravo iz stavka 1. ovoga članka ne zastarijeva, ako
zakonom nije što drugo određeno.

\(3\) Pravo iz stavka 1. ovoga članka ne pripada osobi koja je otuđila
stvar u svoje ime, dok ta stvar još nije bila njezina, a poslije ju je
stekla u vlasništvo.

**Prava vlasnička tužba**

Članak 162.

\(1\) Da bi u postupku pred sudom ili drugim nadležnim tijelom ostvario
svoje pravo da od osobe koja posjeduje njegovu stvar zahtijeva da mu ona
preda svoj posjed te stvari, vlasnik mora dokazati da je stvar koju
zahtijeva njegovo vlasništvo i da se nalazi u tuženikovu posjedu.

\(2\) Vlasnik mora stvar koju zahtijeva opisati po njezinim osobinama
koje je razlikuju od istovrsnih stvari, pa ne može zahtijevati stvari
kao što su gotov novac pomiješan s drugim gotovim novcem, vrijednosne
papire na donositelja pomiješane s istovrsnima, ako ne postoje okolnosti
iz kojih tužitelj ipak može dokazati svoje pravo vlasništva i iz kojih
je tuženik morao znati da tu stvar ne smije prisvojiti.

\(3\) Tuženik koji taji pred sudom da posjeduje stvar, a dokaže se da je
posjeduje, mora već samo zbog toga predati tu stvar tužitelju u posjed,
ali zadržava pravo da stvar natrag zahtijeva vlasničkom tužbom; a tko
tvrdi da posjeduje neku stvar a ne posjeduje je, pa time vara tužitelja,
odgovara za svu štetu koja iz toga proizlazi.

\(4\) Tuženik koji je stvar posjedovao pa je posjed napustio pošto mu je
dostavljena tužba, treba je o svome trošku predati tužitelju koji se ne
bi htio držati pravoga posjednika, odnosno treba mu nadoknaditi punu
vrijednost stvari.

**Posjednikovi prigovori**

Članak 163.

\(1\) Posjednik ima pravo odbiti predaju stvari njezinom vlasniku ako
ima pravo koje ovlašćuje na posjedovanje te stvari (pravo na posjed).

\(2\) Posjednik ima pravo odbiti predaju stvari njezinom vlasniku ako
izvodi svoje pravo na posjed od posrednoga posjednika, koji ima pravo na
posjed te stvari, osim ako je posjed dobio posjednik od posrednog
posjednika koji nije bio ovlašten da mu ga dade.

\(3\) Ako posjednik stvari koja je bila otuđena ustupom, zahtijeva da je
posjednik preda njezinu vlasniku, može novom vlasniku suprotstaviti i
prigovore svoga prava na posjed koje bi imao prema ustupitelju.

\(4\) Ako je tuženik nesamostalni posjednik, on se od zahtjeva da preda
posjed stvari može braniti imenovanjem posrednoga samostalnog posjednika
čiju višu vlast priznaje i iz čijega posjeda izvodi svoj posjed.

**Pravni položaj poštenoga posjednika**

Članak 164.

\(1\) Pošteni posjednik tuđe stvari koju nema pravo posjedovati mora je
predati vlasniku ili osobi koju taj odredi, ali nije dužan dati naknadu
za to što ju je upotrebljavao i od nje imao koristi primjerene onom
pravu na posjed za koje je vjerovao da mu pripada, a ne treba ni
naknaditi ono što je pritom oštećeno ili uništeno.

\(2\) Zahtijeva li vlasnik da posjednik preda stvar, pošteni posjednik
može tražiti naknadu za nužne i korisne troškove koje je imao, te stvar
zadržati dok mu oni ne budu naknađeni.

\(3\) Nije koristan trošak onaj kojim je pošteni posjednik promijenio
namjenu stvari, ako to vlasniku nije korisno.

\(4\) Za troškove koji nisu ni nužni ni korisni ne može ni pošteni
posjednik zahtijevati naknadu, ali ako mu ona ne bude ponuđena, može
prije nego što vrati stvar odvojiti i sebi uzeti ono što joj je tim
troškovima dodao, ako se to može učiniti bez oštećenja same stvari.

\(5\) Vrijednost plodova i drugih koristi koje je imao od stvari odbit
će se od troškova koje posjednik osnovano traži.

\(6\) Troškovi, kao i vrijednost plodova, obračunavaju se prema cijenama
kad ih se naknađuje.

\(7\) Pravo na naknadu nužnih i korisnih troškova zastarijeva u roku od
tri godine od dana predaje stvari.

**Pravni položaj nepoštenoga posjednika**

Članak 165.

\(1\) Nepošteni posjednik tuđe stvari mora je predati vlasniku ili osobi
koju taj odredi te naknaditi sve štete koje su na njoj nastale i sve
koristi koje je imao za vrijeme svojega posjedovanja, pa i one koje bi
stvar dala da ih nije zanemario.

\(2\) Vlasnikovo traženje naknade iz stavka 1. ovoga članka zastarijeva
u roku od tri godine od dana kad mu je stvar predana.

\(3\) Nepošteni posjednik ima pravo na naknadu troškova ako bi oni bili
nužni i vlasniku; to mu pravo zastarijeva u roku od tri godine od dana
predaje stvari.

\(4\) Nepošteni posjednik nije ovlašten zadržati stvar dok mu ne budu
naknađeni troškovi za koje traži naknadu, nego mora stvar predati bez
odgode.

\(5\) Ono što je posjednik dodao, učinivši troškove koji mu se ne
naknađuju, ovlašten je odvojiti i sebi uzeti, ali jedino ako to može
učiniti bez oštećenja same stvari.

\(6\) Od časa kad je pošteni posjednik postao nepošten, njegova se prava
i obveze ravnaju prema pravilima postavljenim za nepoštenoga posjednika;
isto se tako ravnaju i u pogledu onoga što je pošteni posjednik činio sa
stvarju neprimjereno onom pravu na posjed za koje je vjerovao da mu
pripada.

**Vlasnička tužba predmnijevanoga vlasnika**

Članak 166.

\(1\) Onoga tko u postupku pred sudom ili drugim nadležnim tijelom
dokaže pravni temelj i istinit način svoga stjecanja stvari smatrat će
se vlasnikom te stvari (predmnijevani vlasnik) prema osobi koja stvar
posjeduje bez pravnoga temelja ili na slabijem pravnom temelju.

\(2\) Predmnijevanom će vlasniku na njegov zahtjev predati posjed stvari
posjednik koji nema pravni temelj posjedovanja ili je slabiji time što
mu je posjed nepošten ili nezakonit, ili što ne može označiti svojega
prednika ili može samo sumnjivoga, ili što je stekao posjed stvari
besplatno a onaj koji zahtijeva posjed bio ga je stekao naplatno; no
neće mu trebati predati posjed stvari posjednik koji ima jednako jak
pravni temelj kao on.

\(3\) Predmnjeva vlasništva ne djeluje u korist osobe koja nije bila
pošteni posjednik stvari.

\(4\) Predmnijevani vlasnik treba, umjesto da dokazuje vlasništvo,
dokazati činjenice na temelju kojih se predmnjeva njegovo vlasništvo i
činjenice od kojih zavisi utemeljenost njegova zahtjeva prema posjedniku
stvari iz stavka 1. i 2. ovoga članka; inače se na vlasničku tužbu
predmnjevanoga vlasnika, na prigovore posjednika, kao i na pravni
položaj koji ima pošteni odnosno nepošteni posjednik kad je dužan
predati stvar vlasniku, na odgovarajući način primjenjuje ono što i za
pravu vlasničku tužbu, ako nije drugo određeno zakonom niti je u
suprotnosti s pravnom naravi tužbe predmnjevanoga vlasnika.

**Zaštita od uznemiravanja**

Članak 167.

\(1\) Ako treća osoba bespravno uznemirava vlasnika na drugi način, a ne
oduzimanjem stvari, vlasnik može i putem suda zahtijevati da to
uznemiravanje prestane.

\(2\) Da bi u postupku pred sudom ili drugim nadležnim tijelom vlasnik
ostvario svoje pravo iz stavka 1. ovoga članka, vlasnik mora dokazati da
je stvar njegovo vlasništvo i da ga druga osoba uznemirava u izvršavanju
njegovih ovlasti u pogledu te stvari; ako ta osoba tvrdi da ima pravo
poduzimati ono što uznemirava vlasnika stvari, na njoj je da to dokaže.

\(3\) Kad je uznemiravanjem iz stavka 1. ovoga članka prouzročena šteta,
vlasnik ima pravo zahtijevati naknadu štete po općim pravilima o naknadi
štete.

\(4\) Pravo na zaštitu, poput onoga koji je dokazao da je stvar njegovo
vlasništvo, ima i onaj tko u postupku pred sudom ili drugim nadležnim
tijelom dokaže pravni temelj i istiniti način svoga stjecanja posjeda
stvari (predmnjevani vlasnik), no nema pravo na zaštitu vlasništva od
uznemiravanja onaj koji nije bio pošteni posjednik stvari. Na pravo na
zaštitu predmnjevanoga vlasnika na odgovarajući se način primjenjuju
pravila o vlasničkoj tužbi predmnjevanoga vlasnika.

**Zaštita od povrede upisom u zemljišnoj knjizi**

Članak 168.

Ako netko povrijedi vlasnikovo pravo vlasništva nevaljanim upisom u
zemljišne knjige, vlasnik se ima pravo štititi od toga sredstvima koja
za zaštitu knjižnih prava daju pravila zemljišnoknjižnoga prava.

#### Glava 8. Prestanak vlasništva 

**Propast stvari**

Članak 169.

\(1\) Pravo vlasništva prestaje propašću stvari koja je bila predmetom
toga prava, no ostanu li neki ostaci stvari, vlasnik na njima zadržava
vlasništvo.

\(2\) Pravo vlasništva prestaje i kad stvar priraste drugoj stvari tako
da postane njezinim dijelom koji nije od nje pravno odvojen na posebnom
pravnom temelju.

**Stavljanje izvan prometa**

Članak 170.

Pravo vlasništva prestaje zakonskom odredbom po kojoj stvar koja je bila
predmetom prava vlasništva više to ne može biti, u kojem slučaju za
dotadašnjega vlasnika nastupaju pravni učinci kao da je glede te stvari
provedeno potpuno izvlaštenje.

**Tuđe stjecanje**

Članak 171.

Pravo vlasništva potpuno prestaje kad druga osoba izvorno stekne
vlasništvo stvari, dok s prelaskom vlasništva na drugu osobu ono
prestaje samo za dotadašnjega vlasnika.

**Odreknuće**

Članak 172.

\(1\) Pravo vlasništva pokretnina prestaje napuštanjem posjeda stvari
koje znači odreknuće od prava vlasništva.

\(2\) Pravo vlasništva nekretnina prestaje odreknućem tek kad na temelju
očitovanja o odricanju od vlasništva, danoga u obliku isprave prikladne
za zemljišnoknjižni upis, to pravo bude izbrisano u zemljišnoj knjizi,
ako zakon ne određuje drukčije.

\(3\) Ako je pravo vlasništva upisano u zemljišnoj knjizi, prestat će
tek njegovim brisanjem.

**Prestanak na temelju zakona**

Članak 173.

\(1\) Pravo vlasništva prestaje kad to određuje posebni zakon, pod
pretpostavkama i na način određen zakonom.

\(2\) Kad pravo vlasništva nekretnine na temelju posebnoga zakona
prestane bez brisanja u zemljišnoj knjizi, takav prestanak prava
vlasništva ne može ići na štetu onih koji za nj nisu znali niti su to
morali znati, pri čemu se nikomu ne može predbaciti da nije istraživao
izvanknjižno stanje.

### Dio četvrti SLUŽNOSTI 

#### Glava 1. O SLUŽNOSTIMA UOPĆE 

**Ovlaštenikovo pravo**

Članak 174.

\(1\) Služnost je ograničeno stvarno pravo na nečijoj stvari koje
ovlašćuje svojega nositelja da se na određeni način služi tom stvari
(poslužna stvar) ma čija ona bila, a njezin svagdašnji vlasnik je dužan
to trpjeti ili pak zbog toga glede nje nešto propuštati.

\(2\) Kako je nositelj prava služnosti ovlašten služiti se poslužnom
stvari, određuje se kod osnivanja prava služnosti; ako se služnost
osniva na temelju pravnoga posla, određuje to svojom voljom ili u
sporazumu sa stjecateljem onaj čija je poslužna stvar; ako se osniva na
temelju odluke suda ili drugoga tijela vlasti, određuje se to tom
odlukom; inače to određuje zakon.

\(3\) Služnost ima sadržaj s kojim je osnovana, ako nije kasnije
zakonito izmijenjen; tko tvrdi da je izmijenjen, treba to dokazati.

**Svrha**

Članak 175.

\(1\) Svaka služnost mora imati razumnu svrhu.

\(2\) Ako je svrha služnosti bolje i korisnije gospodarenje nekretninom,
služnost je stvarna; inače je osobna.

**Ovlaštenik služnosti**

Članak 176.

Nekretnina može biti opterećena pravom služnosti, bilo u korist
svagdašnjega vlasnika određene nekretnine (povlasna nekretnina) ili
nositelja prava građenja na njoj, bilo u korist određene osobe.

**Izvršavanje ovlasti**

Članak 177.

\(1\) Ovlaštenik prava služnosti može ovlasti koje mu to njegovo pravo
daje izvršavati po svojoj volji, ali ne šireći ih, nego stežući koliko
to dopušta narav i svrha služnosti.

\(2\) Ovlaštenik prava služnosti mora pri izvršavanju svojih ovlasti
postupati obzirno, tako da što manje opterećuje poslužnu stvar.

\(3\) Vlasnik poslužne stvari ne smije činiti ništa što bi onemogućilo
ili bitno otežalo izvršavanje služnosti; ali nije dužan išta sam činiti,
ako nije drukčije određeno.

**Preinaka načina izvršavanja**

Članak 178.

\(1\) Dotadašnji način izvršavanja svojih ovlasti može nositelj prava
služnosti glede sadržaja i mjesta na kojem ih izvršava na poslužnoj
stvari preinačiti po svojoj volji, ako bitno ne mijenja dotadašnji način
na koji ih je izvršavao.

\(2\) Ako bi se bitno promijenio dotadašnji način izvršavanja ovlasti,
preinaka je dopuštena samo u sporazumu s vlasnikom poslužne stvari, a
ako bi se time ometao dotadašnji način izvršavanja ostalih stvarnih
prava na istoj stvari - tada i u sporazumu s ovlaštenicima tih prava.

\(3\) Na preinaku iz stavka 2. ovoga članka, na odgovarajući se način
primjenjuje ono što je određeno za osnivanje služnosti na temelju
pravnoga posla.

**Prelaganje**

Članak 179.

\(1\) Služnost je teret na cijeloj poslužnoj stvari, ali ako se stalno
izvršava samo na jednom njezinu dijelu, može vlasnik poslužne stvari
zahtijevati da se izvršavanje preloži na neko drugo, ovlašteniku
podjednako prikladno mjesto, ako je izvršavanje na dosadašnjem mjestu
vlasniku osobito tegobno.

\(2\) Troškove prelaganja služnosti snosi vlasnik poslužne stvari.

\(3\) Vlasnikovo se pravo iz stavka 1. ovoga članka ne može pravnim
poslom isključiti niti ograničiti.

**Izvršavanja više služnosti na istoj poslužnoj stvari**

Članak 180.

\(1\) Jedna nekretnina može biti opterećena s više služnosti, ali novija
služnost ne može ograničiti izvršavanje onih koje su prije nje u
prvenstvenom redu.

\(2\) Ako služnosti odnosno drugi stvarni tereti koji daju pravo na
koristi imaju isti prvenstveni red, a izvršavanje jednoga ometa
izvršavanje drugoga, svaki ovlaštenik može zahtijevati da sud na
pravedan način uredi izvršavanje u interesu svih ovlaštenika.

\(3\) Nitko ne može imati služnost na nečijem pravu služnosti.

**Troškovi održavanja**

Članak 181.

\(1\) Troškove održavanja i popravka poslužne stvari snosi ovlaštenik,
ako nije drukčije određeno.

\(2\) Ako se poslužnom stvari služi i njezin vlasnik, on je dužan
razmjerno snositi troškove iz stavka 1. ovoga članka, ali se te dužnosti
može osloboditi ustupivši poslužnu stvar ovlašteniku, ma i protiv
njegove volje.

\(3\) Ovlaštenik koji ima na poslužnoj stvari neku napravu kojom
izvršava služnost dužan je tu svoju napravu držati u urednom stanju,
koliko to zahtijevaju interesi vlasnika poslužne stvari.

\(4\) Troškove održavanja naprave iz stavka 3. ovoga članka snosi
ovlaštenik; ali ako je ta naprava na korist i vlasnika poslužne stvari,
dužan je i on sudjelovati u troškovima održavanja razmjerno svojoj
koristi, osim ako su drukčije ugovorili.

**Neodvojivost**

Članak 182.

\(1\) Služnost se ne može samovlasno razdvojiti od poslužne stvari, niti
prenijeti na drugoga ovlaštenika ili stvar.

\(2\) Služnost je prenosiva samo zajedno s poslužnom stvari, a stvarna
služnost i s povlasnom stvari.

**Utjecaj diobe**

Članak 183.

\(1\) Služnost je nedjeljiva; povećanjem, smanjenjem ili komadanjem
poslužne stvari, uključujući i promjene oblika, površine ili
izgrađenosti katastarske čestice koja je poslužna stvar, ne može se
služnost koja je tereti promijeniti ni razdijeliti, ako nije što drugo
određeno zakonom.

\(2\) Ako se služnost izvršavala samo na pojedinom dijelu poslužne
stvari, a ona bude podijeljena, može se zahtijevati ukidanja služnosti
glede ostalih dijelova.

\(3\) Ako se podijeli nekretnina koja je povlasna stvar u čiju korist
postoji stvarna služnost, ta služnost ostaje i dalje u korist svih
dijelova, ali se izvršavati može samo tako da se time ne poveća ukupno
opterećenje vlasnika poslužne nekretnine; no, ako je svrha služnosti
bila da služi samo potrebama pojedinoga dijela koji se odvojio, može se
zahtijevati da ona bude ukinuta glede ostalih.

**Prividne služnosti**

Članak 184.

\(1\) Ovlasti kakve daje neka služnost mogu se dati i do opoziva
(prividna služnost), u kojem će se slučaju ovlasti i dužnosti do opoziva
prosuđivati uz odgovarajuću primjenu pravila o služnostima.

\(2\) Odstupanja od naravi služnosti ne predmnjevaju se, nego ih mora
dokazati onaj tko se na njih poziva.

**Zakonske služnosti**

Članak 185.

Određuje li neki posebni zakon da pod određenim pretpostavkama neke
služnosti terete one stvari glede kojih su te pretpostavke ispunjene
(zakonske služnosti), to su zakonska ograničenja prava vlasništva, pa se
na njih ne primjenjuju pravila o služnostima, ako zakonom nije drukčije
određeno.

#### Glava 2. STVARNE SLUŽNOSTI 

##### Odjeljak 1. Opće odredbe 

**Povlasna nekretnina i služnost**

Članak 186.

\(1\) Stvarna služnost je stvarno pravo svagdašnjega vlasnika određene
nekretnine (povlasna nekretnina) da se za potrebe te nekretnine na
određeni način služi nečijom nekretninom (poslužna nekretnina), čiji
svagdašnji vlasnik to mora trpjeti ili mora propuštati određene radnje
glede svoje nekretnine koje bi inače imao pravo činiti.

\(2\) Stvarna služnost osnovana u korist neke nekretnine kao povlasne ne
može se razdvojiti od vlasništva te nekretnine, te je njezin pripadak,
prenosiv samo zajedno s tom nekretninom.

\(3\) Stvarna služnost može postojati i u korist nekretnina koje su
javna dobra u općoj ili u javnoj uporabi, ako se tome ne protivi njihova
pravna narav.

\(4\) Kad je povlasna nekretnina u vlasništvu više suvlasnika ili
zajedničkih vlasnika, svaki od njih ima jednako pravo izvršavanja
stvarnih služnosti u korist povlasne nekretnine; a kad je poslužna
nekretnina u vlasništvu više suvlasnika ili zajedničkih vlasnika, svaki
od njih mora trpjeti da se ovlaštenik služnosti koja tereti njihovu
nekretninu njome služi na način na koji ga ovlašćuje njegovo pravo,
odnosno svaki mora propuštati radnje glede poslužne nekretnine koje bi
bile suprotne tuđem pravu stvarne služnosti.

**Pravo građenja na povlasnoj nekretnini**

Članak 187.

Što je određeno za vlasnika povlasne nekretnine, na odgovarajući način
vrijedi i za nositelja prava građenja, ako nije što drugo određeno, niti
proizlazi iz naravi toga prava.

**Sadržaj ovlasti**

Članak 188.

\(1\) Vlasnik povlasne i vlasnik poslužne nekretnine mogu osnivati
stvarne služnosti bilo kojega sadržaja koji je moguć, a nije zabranjen,
bilo da time nastane stanje koje traje i nije potrebno ovlaštenikovo
činjenje za izvršavanje ovlasti koje ta služnost daje, bilo da se
služnost izvršava ponavljanjem ljudskih radnji, uzastopce ili na
određeno vrijeme ili u određeno doba godine, osim ako je što drugo
zakonom određeno.

\(2\) Služnost može biti osnovana da služi povlasnoj nekretnini
namijenjenoj poljodjelstvu; u takvu slučaju je poljska, inače je kućna
služnost.

\(3\) Da bi služile nekretninama namijenjenim poljodjelstvu, mogu se
osnovati poljske služnosti, kao što su osobito: 1. služnosti puta, ili
kao pravo staze, pravo progoniti stoku, ili kao pravo kolnika na
poslužnoj nekretnini; 2. služnosti vode, ili kao pravo crpsti vodu, ili
pojiti stoku, bilo vodovoda, tj. vodu odvraćati ili navoditi, 3.
služnosti paše; 4. šumske služnosti, ili sjeći drva, ili kupiti suho
granje, žir; ili što drugo.

\(4\) Da bi služile nekretninama sa zgradom, mogu se osnovati kućne
služnosti koje vlasnika te nekretnine ovlašćuju da nešto poduzima na
susjedovoj nekretnini kao poslužnoj, što je taj dužan trpjeti, kao što
su to osobito: 1. pravo nasloniti teret svoje zgrade na tuđu; 2. gredu
ili rožnik umetnuti u tuđi zid; 3. imati prozor u tuđem zidu radi
svjetla, ili i radi vidika; 4. imati dijelove svoje zgrade bilo u
susjedovu zračnom prostoru, ili na susjedovu zemljištu ili imati svoje
naprave na tuđoj nekretnini; 5. provoditi dim ili druge plinove kroz
susjedov dimnjak; 6. navoditi kapnicu sa svojega krova na tuđu
nekretninu; 7. odvoditi ili prolijevati tekućine na susjedovo zemljište;
ili što drugo.

\(5\) Da bi služile nekretninama sa zgradom, mogu se osnovati služnosti
koje vlasnika te nekretnine ovlašćuju na to da vlasnik poslužne
nekretnine nešto propušta, što bi inače slobodno činio, kao što su
osobito: 1. svoju kuću ne povisivati ili je ne snizivati; 3. ne
oduzimati povlaštenoj zgradi svjetlo i zrak, ili vidik; 4. ne odvraćati
kišnicu s krova svoje kuće od susjedova zemljišta kojem bi mogla
koristiti za polijevanje vrta ili punjenje cisterne ili na neki drugi
način; ili što drugo.

**Nepravilna služnost**

Članak 189.

\(1\) Služnost koja je po svojoj naravi stvarna može se osnovati na
poslužnoj nekretnini i u korist određene osobe (nepravilna služnost).

\(2\) Bude li osnovana služnost iz stavka 1. ovoga članka, na nju će se
na odgovarajući način primjenjivati pravila o osobnim služnostima.

\(3\) Tko tvrdi da je stvarna služnost osnovana u korist određene osobe,
treba to i dokazati.

Odjeljak 2. Posebna pravila za pojedine služnosti

**O služnostima puta**

Članak 190.

\(1\) Vlasnik povlasne nekretnine koji ima pravo staze ovlašten je time
hodati tom stazom te tako tuda k sebi puštati druge ljude; ima li pravo
progoniti stoku, ovlašten je time i služiti se kolicima; a ima li pravo
kolnika, ovlašten je voziti se po poslužnoj nekretnini jednom ili više
zaprega, motornim vozilom i biciklom.

\(2\) Pravo hodati stazom ne obuhvaća ovlast jahati niti voziti se
biciklom, a ni gurati bicikl po poslužnoj nekretnini; pravo progoniti
stoku ne obuhvaća ovlast vući teške terete preko poslužnoga zemljišta;
pravo voziti se po poslužnoj nekretnini ne obuhvaća pravo tuda goniti
nevezanu stoku.

\(3\) Prostor za izvršavanje na poslužnoj nekretnini prava ići stazom,
progoniti stoku i prava kolnika treba biti toliki koliko je nužno da bi
ih se izvršavalo, s obzirom na mjesne prilike. Ako bi putovi i staze
postali neuporabljivi zbog poplave ili kojega drugoga slučaja, mora se
do uspostave prijašnjega stanja odrediti novi prostor, ako nadležna
vlast odmah ne poduzme potrebne mjere.

**O služnostima puta kao nužnom prolazu**

Članak 191.

\(1\) Nužni prolaz je služnost puta koju je osnovao sud na zahtjev
vlasnika nekretnine do koje nema nikakve ili nema prikladne putne veze s
javnim putom.

\(2\) Na nužni se prolaz primjenjuju pravila koja vrijede za služnosti
puta, ako glede nužnoga prolaza nije što posebno propisano.

**O služnosti vodovoda**

Članak 192.

\(1\) Vlasnik povlasne nekretnine koji je ovlašten crpsti vodu na
poslužnoj nekretnini, ima i pravo na slobodan pristup k njoj.

\(2\) Vlasnik povlasne nekretnine koji je ovlašten navraćati vodu s tuđe
nekretnine na svoje zemljište ili je sa svojega odvraćati na tuđe
zemljište, ovlašten je također postaviti za to potrebne cijevi,
žljebove, brane, spremnike za vodu i druge naprave o svom trošku, a u
mjeri koja se utvrđuje po potrebama povlasnoga zemljišta.

**O služnosti paše**

Članak 193.

\(1\) Ako u času stjecanja prava služnosti paše nisu određeni vrsta i
broj stoke niti vrijeme i mjera izvršavanja prava paše, mjerodavno je
kako se mirno izvršavao posjed toga prava služnosti kroz dvadeset
godina.

\(2\) Ako se vrsta i broj stoke ne može utvrditi prema pravilu iz
stavka 1. ovoga članka, tada se ravna prema sljedećem:

­pravo paše odnosi se, ako se to ne protivi posebnim propisima, na svaku
vrstu tegleće stoke, goveda i ovaca, ali ne na svinje i perad, niti na
koze u šumskim područjima; nečista, nezdrava i tuđa stoka uvijek se
isključuje od paše;

­ako se broj stoke koja se napasa mijenjao u zadnjih dvadeset godina, tad
se uzima srednji broj iz prve tri godine, a ako nije jasno kolik je, ima
se uzeti u obzir što je pravedno s obzirom na to kolika je i kakva paša;
ni u kojem slučaju ovlašteniku nije dopušteno da na tuđoj paši drži više
stoke nego što je moguće preko zime prehraniti krmom dobivenom s
povlasnoga zemljišta; no stoku koja još siše ne računa se nikad u broj
stoke.

\(3\) Vrijeme paše određuje se uopće po ustaljenom mjesnom običaju, ali
radi paše ne smije nikad biti smetano ili otežano poljsko obrađivanje
uređeno posebnim propisima.

\(4\) Pravo paše ne proteže se ni na kakvu drugu korist, pa ovlaštenik
ne smije niti kositi travu, ne smije oštetiti sućanstvo paše, niti
isključiti stoku vlasnika poslužne nekretnine od paše na njegovoj
nekretnini, a kad prijeti opasnost da bi stoka mogla nanijeti štetu, ona
treba biti čuvana na prikladan način.

**O ostalim poljskim služnostima**

Članak 194.

Što je određeno za pravo paše, na odgovarajući se način primjenjuje i na
služnost sječe drva i ostale poljske služnosti.

**O pravu prozora**

Članak 195.

\(1\) Pravo prozora u zidu poslužne nekretnine daje vlasniku povlasne
nekretnine samo pravo na svjetlo i zrak; a na vidik samo ako mu je ta
ovlast posebno dana.

\(2\) Tko nema pravo na vidik dužan je na zahtjev vlasnika zida staviti
rešetku na prozor.

\(3\) Tko ima pravo prozora, dužan je čuvati otvor; tko to zanemari,
odgovara za štetu koja otuda nastaje.

**O pravu imati dio zgrade i naprave na poslužnoj nekretnini**

Članak 196.

\(1\) Vlasnik povlasne nekretnine kojega njegovo pravo služnosti
ovlašćuje da na susjednoj nekretnini, na njezinoj površini, ispod nje
ili u njezinu zračnom prostoru ima dio svoje zgrade, neku drugu
izgrađenu napravu ili kakav uređaj koji služi njegovoj zgradi, dužan je
to uzdržavati o svome trošku, a vlasniku poslužne nekretnine plaćati
naknadu za iskorištavanje njegove nekretnine u visini zakupnine, ako
nije drukčije određeno ugovorom ili zakonom.

\(2\) Odredba stavka 1. ovoga članka na odgovarajući se način
primjenjuje kad vlasnika povlasne nekretnine njegovo pravo služnosti
ovlašćuje da na susjednoj nekretnini, na njezinoj površini, ispod nje
ili u njezinu zračnom prostoru ima vodove i druge uređaje (električne,
kanalizacijske, plinovodne, vodovodne, toplovodne, telekomunikacijske i
dr.).

\(3\) Vlasnik poslužne nekretnine koji je dužan trpjeti teret susjedne
zgrade, umetak tuđe grede u svoj zid, prolaz tuđega dima kroz dimnjak,
tuđu antenu na svom krovu, tuđu reklamu ili natpis na pročelju svoje
zgrade ili što slično, dužan je razmjerno prilagati za održavanje
svojega, za to određenog zida, stupa, stijene, dimnjaka, krova, pročelja
i sl., ali nije dužan podupirati niti popravljati tuđu stvar.

**O pravu provođenja tekućina**

Članak 197.

Ako su za provodnju tekućina kroz poslužnu nekretninu potrebni jarci i
kanali, mora ih izgraditi vlasnik povlasne nekretnine, te ih držati
dobro pokrivene i čiste i time olakšati opterećenje poslužnoga
zemljišta.

**O pravu kapnice**

Članak 198.

\(1\) Vlasnik povlasne nekretnine koji ima pravo odvođenja kišnice sa
svojega krova na poslužnu nekretninu (pravo kapnice) može pustiti da
kišnica otječe na tuđu nekretninu slobodno ili kroz žlijeb.

\(2\) Ovlaštenik služnosti iz stavka 1. ovoga članka smije uzdići svoj
krov, ali mora poduzeti mjere da time služnost ne postane tegotnija za
vlasnika poslužne nekretnine.

\(3\) Ovlaštenik služnosti iz stavka 1. ovoga članka dužan je održavati
žljebove namijenjene otjecanju kao i svoj krov u takvu stanju da mlaz
kišnice ne šteti opterećenoj nekretnini, a i napali snijeg na vrijeme
počistiti.

#### Glava 3. OSOBNE SLUŽNOSTI 

##### Odjeljak 1. Opće odredbe 

**Služnosti osobne naravi**

Članak 199.

\(1\) Osobna služnost je stvarno pravo koje ovlašćuje pojedinačno
određenu osobu da se na određeni način služi tuđom stvari (poslužna
stvar), čiji svagdašnji vlasnik to mora trpjeti.

\(2\) Osobne služnosti su: pravo plodouživanja, pravo uporabe i pravo
stanovanja.

**Poslužna stvar**

Članak 200.

\(1\) Osobne služnosti mogu postojati na cijeloj poslužnoj stvari, a i
na idealnom dijelu ako je to moguće s obzirom na sadržaj služnosti i
narav predmeta.

\(2\) Kad je uspostavljeno vlasništvo posebnoga dijela nekretnine na
nekom njezinu idealnom dijelu, osobna služnost može imati za predmet taj
posebni dio samo zajedno s idealnim dijelom na kojem je uspostavljeno
vlasništvo toga posebnoga dijela.

**Ograničeno trajanje**

Članak 201.

Osobne služnosti traju samo onoliko vremena za koliko su osnovane te
prestaju najkasnije smrću njihova ovlaštenika, ako zakon ne određuje
drukčije.

**Neotuđivost i nenasljedivost**

Članak 202.

\(1\) Osobne služnosti ne mogu se prenositi s ovlaštenika na drugu
osobu.

\(2\) Osobne služnosti su nenasljedive, osim služnosti izričito
osnovanih i za ovlaštenikove nasljednike.

\(3\) Iznimno, kad je osobna služnost izričito osnovana i za
ovlaštenikove nasljednike, nasljeđivanjem će ona prijeći na one koji
nasljeđuju zbog smrti prvoga ovlaštenika; smrću nasljednika koji je
naslijedio osobnu služnost, ona se beziznimno gasi.

##### Odjeljak 2. Posebna pravila o pojedinim služnostima 

**a/ O pravu plodouživanja**

**Uopće**

Članak 203.

\(1\) Pravo plodouživanja je osobna služnost koja svojega nositelja
(plodouživatelja) ovlašćuje da se u svakom pogledu služi nečijom stvari
(poslužna stvar) u skladu s njezinom namjenom, čuvajući njezino
sućanstvo.

\(2\) Pravo plodouživanja može postojati na poslužnoj stvari koja je
nepotrošna, bilo pokretna ili nepokretna, kao i na više pokretnih stvari
zajedno; na potrošnim stvarima moguće je samo nepravo plodouživanje.

\(3\) Pravo plodouživanja može postojati na pravu koje daje plodove ili
druge koristi; u tom se slučaju uzima da je to pravo stvar, pa se na
odgovarajući način primjenjuje ono što je određeno za stvari iz stavka
2. ovoga članka.

\(4\) Predmet svakoga prava plodouživanja je stvar u smislu stavka 2. do
4. ovoga članka, zajedno sa svim svojim pripadnostima.

\(5\) Pravo plodouživanja iste poslužne nekretnine može imati i više
osoba, u kojem je slučaju svaka samostalni nositelj svojega dijela prava
plodouživanja, osim kad su u takvu odnosu da im pravo plodouživanja ili
neki dio toga prava pripada zajednički; u sumnji se uzima da svakoj
pripada jednaki dio prava plodouživanja.

\(6\) Kad je poslužna nekretnina u vlasništvu više suvlasnika ili
zajedničkih vlasnika, svaki od njih mora trpjeti da se ovlaštenik prava
plodouživanja koje tereti njihovu nekretninu njome služi na način na
koji ga ovlašćuje njegovo pravo.

**Ovlasti**

Članak 204.

\(1\) Plodouživatelj je ovlašten da se, bez obzira na to kolike su mu
potrebe, služi poslužnom stvari u skladu s njezinom namjenom, da je
posjeduje kao nesamostalni posjednik te je potpuno za sebe rabi, a
njegov je i čisti prihod od čiste vrijednosti te stvari, ali sve to samo
u granicama očuvanja sućanstva, što uključuje i očuvanje temeljne
namjene poslužne stvari.

\(2\) Plodouživatelj može pravnim poslom prepustiti drugoj osobi
izvršavanje svojih ovlaštenja iz stavka 1. ovoga članka.

\(3\) Vlasnik poslužne stvari mora trpjeti izvršavanje
plodouživateljevih ovlasti na svojoj stvari, a svoje pravo vlasništva
smije izvršavati ako time ne vrijeđa plodouživateljevo pravo.

**Čisti prihod od čiste vrijednosti**

Članak 205.

\(1\) Plodouživateljev je sav prihod koji poslužna stvar daje bez
umanjenja sućanstva, ali on snosi troškove i terete određene ovim
Zakonom.

\(2\) Prihod poslužne stvari čine svi plodovi i druge koristi koje stvar
daje bez umanjenja sućanstva; blago nađeno u poslužnoj stvari nije
prihod plodouživatelja.

\(3\) Plodove poslužne stvari stječe plodouživatelj njihovim odvajanjem,
a isto vrijedi i za sve ostalo što se odvojilo od stvari ne umanjujući
njezino sućanstvo, osim kad zakon drukčije određuje.

\(4\) Što je u stavku 3. ovoga članka određeno za plodove vrijedi i za
najamnine, zakupnine, kamate i druge prihode koje stvar daje
posredovanjem nekoga pravnoga odnosa (civilne plodove), ali s time da je
plodouživateljevo ono što se od toga odnosi na razdoblje trajanja prava
plodouživanja, bez obzira na to kad je dospjelo i je li ubrano; ostalo
pripada vlasniku poslužne stvari, pa on to može zahtijevati.

\(5\) Plodouživatelj snosi sve troškove za uporabu i iskorištavanje
poslužne stvari, bez obzira na to kolik je prihod ostvaren.

\(6\) Plodouživatelj je dužan kao dobar domaćin održavati poslužnu stvar
u stanju u kojem ju je primio, te snositi troškove redovitoga održavanja
i obnavljanja stvari, javne obveze s njom u svezi (porezne i sl.),
realne terete koji je opterećuju, a i kamate na tražbine osigurane
hipotekom na njoj; ali to je plodouživatelj dužan snositi samo u
granicama vrijednosti koja ostaje kad se od prihoda iz stavka 2. do 4.
odbiju troškovi iz stavka 5. ovoga članka.

**Izvanredni popravci i obnova stvari**

Članak 206.

\(1\) Ako je zbog dotrajalosti ili više sile postalo nužno obaviti
izvanredne popravke ili izvanredna obnavljanja poslužne stvari,
plodouživatelj je dužan bez odgađanja obavijestiti vlasnika, odnosno
onoga tko za vlasnika upravlja tom stvari, osim ako je te popravke ili
obnavljanja dužan učiniti o svome trošku.

\(2\) Ako vlasnik poslužne stvari obavi nužne izvanredne popravke ili
izvanredna obnavljanja poslužne stvari, plodouživatelj mu je dužan
naknaditi kamate na vrijednost onoga što je vlasnik utrošio, u omjeru u
kojem se time poboljšalo njegovo plodouživanje.

\(3\) Ako vlasnik ne može ili neće obaviti nužne popravke ili
obnavljanja, plodouživatelj nije ovlašten od njega zahtijevati da
popravlja ili obnavlja vlastitu stvar, nego smije sam to učiniti i po
prestanku plodouživanja zahtijevati naknadu kao pošteni posjednik, ili
zahtijevati primjerenu naknadu za plodouživanje koje je izgubio zbog
propuštenoga građenja.

\(4\) Plodouživatelj je dužan o svom trošku izvršiti one izvanredne
popravke i izvanredne obnove stvari koje je sam skrivio ili ih je
prouzročila osoba za koju on odgovara.

**Poboljšice**

Članak 207.

\(1\) Plodouživatelj nije dužan dopustiti da vlasnik obavlja poboljšice
na poslužnoj stvari koje nisu nužne, osim ako mu se vlasnik obveže dati
punu odštetu za uporabu i prihod koji plodouživatelj gubi zbog
obavljanja radova.

\(2\) Vlasnik stvari koji je izvršio poboljšice ima pravo zahtijevati od
plodouživatelja koji je tražio odštetu po odredbi stavka 1. ovoga članka
da se od te odštete odbije korist koju plodouživatelj ima od poboljšica.

\(3\) Ako je plodouživatelj bez sporazuma s vlasnikom učinio poboljšice,
ovlašten je odvojiti i sebi uzeti ono što je dodao, ako je to moguće bez
oštećenja stvari, ali naknadu za poboljšice može zahtijevati samo ako bi
to bio ovlašten kao poslovođa bez naloga.

**Popis i procjena**

Članak 208.

\(1\) Vlasnik i plodouživatelj sastavit će ovjerovljeni popis svih
poslužnih stvari s naznakom njihove vrijednosti u vrijeme sastavljanja
popisa i procjene, radi lakšega dokazivanja uzajamnih tražbina.

\(2\) Nedostaje li popis i procjena iz stavka 1. ovoga članka,
predmnjeva se da je plodouživatelj primio u uporabljivom stanju poslužnu
stvar srednje kakvoće, sa svim pripadnostima potrebnim za uredno
plodouživanje.

**Dužnost dati osiguranje**

Članak 209.

\(1\) Kad je ugroženo sućanstvo poslužne stvari, vlasnik može od
plodouživatelja zahtijevati primjereno osiguranje.

\(2\) Ako plodouživatelj ne bi dao osiguranje koje se obvezao dati ili
koje je sud odredio, vlasnik može zahtijevati da sud ukine
plodouživanje, s time da vlasnik dade pravednu naknadu za njega.

\(3\) Sud neće ukinuti plodouživanje nego će postaviti upravitelja
poslužnom stvari kad je to bolje s obzirom na okolnosti slučaja, ako to
zahtijeva plodouživatelj koji se obvezao da će sve troškove te uprave
snositi kao troškove za uporabu i iskorištavanje poslužne stvari.

\(4\) Sud koji je postavio upravitelja sastavit će bez odgode popis i
procjenu poslužne stvari.

**Povrat stvari**

Članak 210.

\(1\) Pošto prestane pravo plodouživanja, dužan je dotadašnji
plodouživatelj predati posjed poslužne stvari njezinu vlasniku, pri čemu
stvar treba biti u stanju u kakvu ju je plodouživatelj bio primio.

\(2\) Ako stvar nije u stanju u kakvu ju je plodouživatelj bio primio,
on odgovara vlasniku za smanjenje njezine vrijednosti, bez obzira na to
čime je ono prouzrokovano, no ne odgovara za smanjenje vrijednosti zbog
starenja ili redovitoga trošenja stvari koje se nije moglo izbjeći ni
otkloniti potpunim ispunjenjem dužnosti iz članka 205. stavka 6. ovoga
Zakona.

\(3\) Plodouživatelj ne odgovara za ono smanjenje vrijednosti poslužne
stvari koje se moglo izbjeći ili otkloniti jedino izvanrednim popravcima
ili izvanrednim obnavljanjem te stvari, osim ako je bio dužan o svome
trošku izvršiti te izvanredne popravke ili izvanrednu obnovu stvari.

\(4\) Još neodvojeni plodovi pripadaju vlasniku, a on će troškove koje
je plodouživatelj imao da bi ih dobio, morati naknaditi plodouživatelju
ili njegovu nasljedniku prema pravilima koja određuju pravni položaj
poštenoga posjednika prigodom povrata stvari vlasniku.

\(5\) Što je u stavku 4. ovoga članka određeno za neodvojene prirodne
plodove vrijedi i za civilne (najamnine, zakupnine, kamate i sl.) koji
se odnose na razdoblje nakon prestanka plodouživanja.

\(6\) Dužnosti i odgovornosti plodouživatelja terete njegova
nasljednika, odnosno drugoga sveopćega sljednika.

**Nepravo plodouživanje**

Članak 211.

\(1\) Ako je pravo plodouživanja osnovano na stvari koja je potrošna ili
na pravu koje ne daje plodove, to je nepravo plodouživanje.

\(2\) U slučaju iz stavka 1. ovoga članka poslužna stvar je novčana
vrijednost stvari koja će se vlasniku vratiti pošto prestane to
plodouživanje.

\(3\) Gotovim novcem može za trajanja nepravoga plodouživanja ovlaštenik
raspolagati po volji; ali ako je to plodouživanje osnovano na već
uloženoj glavnici, ovlaštenik može zahtijevati samo kamate.

\(4\) Na nepravo plodouživanje na odgovarajući se način primjenjuju
pravila o pravu plodouživanja, ako nije što posebno određeno zakonom
niti to zahtijeva narav takva plodouživanja.

**b/ Pravo uporabe**

**Uopće**

Članak 212.

\(1\) Pravo uporabe je osobna služnost koja svojega nositelja
(uporabovnika) ovlašćuje da se za svoje potrebe služi nečijom stvari
(poslužna stvar) prema njezinoj namjeni, čuvajući njezino sućanstvo.

\(2\) Pravo uporabe može postojati na poslužnoj stvari koja je
nepotrošna, bilo pokretna ili nepokretna, kao i na više pokretnih
stvari; na potrošnim stvarima nije moguća ni neprava uporaba.

\(3\) Pravo uporabe može postojati na pravu koje daje plodove ili druge
koristi, u kojem se slučaju uzima da je to pravo stvar, pa se na
odgovarajući način primjenjuje ono što je određeno za stvari iz stavka
2. ovoga članka.

\(4\) Predmet prava uporabe je stvar u smislu stavka 2. i 3. ovoga
članka, zajedno sa svim svojim pripadnostima.

\(5\) Pravo uporabe ne može imati više osoba, osim kad su u takvu odnosu
da im ono pripada zajednički.

\(6\) Na pravo uporabe na odgovarajući se način primjenjuju pravila o
pravu plodouživanja, ako nije što posebno određeno zakonom niti to
zahtijeva narav prava uporabe.

**Ovlasti**

Članak 213.

\(1\) Uporabovnik je ovlašten da se za svoje potrebe služi poslužnom
stvari tako da je, u time određenom opsegu, posjeduje kao nesamostalni
posjednik, rabi je i uzima njezin prihod, ali čuvajući njezino
sućanstvo.

\(2\) Uporabovnik ne može pravnim poslom prepustiti drugoj osobi
izvršavanje svojih ovlasti iz stavka 1. ovoga članka.

\(3\) Vlasnik poslužne stvari mora trpjeti izvršavanje uporabovnikovih
ovlasti na svojoj stvari, a svoje pravo vlasništva smije izvršavati ako
time ne vrijeđa uporabovnikovo pravo, pa sve koristi koje se mogu crpsti
iz stvari bez smetanja ovlaštenika pripadaju vlasniku.

**Uporabovnikove potrebe**

Članak 214.

\(1\) Uporabovnik je ovlašten, bez obzira na ostalu svoju imovinu,
služiti se poslužnom stvari u opsegu svojih potreba, primjerenih njegovu
dobu, zvanju, zanimanju i veličini obiteljskog kućanstva.

\(2\) Uporabovnikove potrebe određuju se prema stanju kad je osnovana
služnost uporabe; kasnije promjene zvanja i zanimanja ne daju mu pravo
na proširenje uporabe, ako nije što drugo određeno.

\(3\) Pod potrebom uporabovnika podrazumijevaju se i potrebe njegovog
obiteljskog kućanstva, pri čemu i promjene u njegovom obiteljskom
kućanstvu koje su bile prirodno očekivane i predvidive (bračni drug i
maloljetna djeca, kao i osobe koje je po zakonu dužan uzdržavati) ili
koje su promjene nužno potrebne za vođenje obiteljskog kućanstva.

**Stjecanje plodova i drugih koristi**

Članak 215.

\(1\) Plodove poslužne stvari stječe uporabovnik kad ih na temelju
ovlasti koje mu daje njegovo pravo uporabe ubere za svoje potrebe, a
isto vrijedi i za sve ostale koristi od stvari.

\(2\) Što je u stavku 1. ovoga članka određeno za plodove, vrijedi i za
najamnine, zakupnine, kamate i druge prihode koje stvar daje
posredovanjem nekoga pravnoga odnosa (civilni plodovi), ali s tim da
uporabovnik nije ovlašten ubirati ništa što se ne odnosi na razdoblje
trajanja njegova prava uporabe; ostalo pripada vlasniku poslužne stvari,
koji to može zahtijevati.

**Troškovi i tereti**

Članak 216.

\(1\) Sve koristi koje se mogu crpsti iz stvari bez smetanja
uporabovnika pripadaju vlasniku, pa je vlasnik dužan snositi sve
redovite i izvanredne troškove i terete poslužne stvari, te je o svome
trošku održavati u dobru stanju.

\(2\) Ako troškovi i tereti nadilaze korist koja preostaje vlasniku,
mora ovlaštenik snositi taj višak, osim ako se odrekne svojega prava
uporabe.

**c/ Pravo stanovanja**

Članak 217.

\(1\) Pravo stanovanja je osobna služnost koja svojega nositelja
(stanovatelja) ovlašćuje da se služi nečijom stambenom zgradom ili
njezinim dijelom namijenjenim stanovanju (poslužna stvar) u skladu s tom
namjenom, a čuvajući njezino sućanstvo.

\(2\) Pravo stanovanja prosuđuje se po pravilima o uporabi, ako nije što
drugo određeno.

\(3\) Ovlašćuje li pravo stanovanja svojega nositelja da se služi svim
dijelovima zgrade koji su za stanovanje tako da ih, čuvajući sućanstvo,
u cijelosti uživa, tad je to plodouživanje stambene zgrade, pa se
prosuđuje po pravilima o plodouživanju.

\(4\) U svakom slučaju vlasnik zadržava pravo raspolagati onim
dijelovima nekretnine koji nisu namijenjeni stanovanju a i stambenim
dijelovima koji nisu predmetom stanovateljeva prava stanovanja, ali ne
tako da time spriječi izvršavanje prava stanovanja.

\(5\) Izvršavanjem prava stanovanja ne smije se vlasniku onemogućiti ili
otežati potrebno nadgledanje cijele njegove nekretnine.

#### Glava 4. STJECANJE

#####  Odjeljak 1. Osnivanje prava služnosti 

**Općenito**

Članak 218.

\(1\) Na temelju pravnoga posla vlasnika poslužne nekretnine, odluke
suda ili druge vlasti, ili samoga zakona, osniva se pravo stvarne
služnosti kao pripadak povlasne stvari za njezina svagdašnjega vlasnika,
a na teret određene stvari kao poslužne.

\(2\) Na temelju pravnoga posla vlasnika poslužne nekretnine osniva se
pravo osobne služnosti u korist određene osobe na teret određene stvari
kao poslužne, a isto vrijedi i za osnivanje nepravilnih služnosti.

\(3\) Pravo služnosti je osnovano kad se ispune sve pretpostavke
određene zakonom.

**a/ Osnivanje na temelju pravnoga posla**

**Pravni temelj**

Članak 219.

\(1\) Na temelju valjanoga pravnoga posla kojemu je cilj stjecanje
služnosti osnivaju se prava služnosti izvođenjem iz vlasništva poslužne
stvari, odnosno iz pripadanja prava koje je poslužna stvar, a na način
određen zakonom.

\(2\) Sadržaj služnosti određuje vlasnik poslužne stvari, odnosno
nositelj prava koje je poslužna stvar svojom voljom, ili u sporazumu sa
stjecateljem pravnim poslom iz stavka 1. ovoga članka.

\(3\) Pravnim poslom iz stavka 1. ovoga članka može se pravo služnosti
ograničiti i opteretiti na svaki način koji je moguć, a nije nedopušten
niti suprotan pravnoj naravi toga prava.

\(4\) Pravni posao kojemu je cilj osnutak služnosti, osim što mora
zadovoljavati opće pretpostavke za valjanost, treba biti i u pisanom
obliku ako je poslužna stvar nekretnina.

\(5\) Kad je nekretnina u vlasništvu nekolicine suvlasnika ili
zajedničkih vlasnika, samo svi oni suglasno mogu odrediti da se ona
optereti služnošću.

**Način osnivanja služnosti na nekretninama**

Članak 220.

\(1\) Pravo služnosti na nekretnini osniva se uknjižbom toga prava u
zemljišnoj knjizi kao tereta na poslužnoj nekretnini, osim ako zakon
omogućuje da se služnost osnuje drukčije.

\(2\) Ako nisu ispunjene sve pretpostavke koje zemljišnoknjižno pravo
zahtijeva za uknjižbu, a zatražena je uknjižba prava služnosti,
predbilježbom će se osnovati to pravo pod uvjetom naknadnoga opravdanja
toga upisa, ako su ispunjene barem pretpostavke pod kojima pravila
zemljišnoknjižnoga prava dopuštaju predbilježbu.

\(3\) Na nekretninama koje nisu upisane u zemljišne knjige pravo
služnosti osniva se polaganjem u sud ovjerovljene isprave sposobne za
upis prava u zemljišnu knjigu, kojom vlasnik nekretnine dopušta uknjižbu
služnosti na njoj; za to polaganje uzima se da je uknjižba, odnosno
predbilježba i na odgovarajući se način primjenjuju pravila o stjecanju
tim upisom u zemljišnu knjigu.

\(4\) Odredbe ovoga Zakona o osnivanju prava služnosti na nekretninama
upisom u zemljišnu knjigu na odgovarajući se način primjenjuju i na
promjene i prestanak služnosti na temelju pravnih poslova.

**Zaštita povjerenja**

Članak 221.

Na zaštitu povjerenja u zemljišne knjige glede prava služnosti, na
odgovarajući se način primjenjuju odredbe članka 122. do 125. ovoga
Zakona, ako nisu suprotne pravnoj naravi tih prava.

**Način osnivanja služnosti na pokretninama**

Članak 222.

\(1\) Pravo osobne služnosti na pokretnoj stvari osniva se predajom te
stvari stjecatelju u nesamostalni posjed na temelju valjano očitovane
volje vlasnika usmjerene na to da se stjecatelju izvede pravo služnosti,
ako zakonom nije drukčije određeno.

\(2\) Kad je vlasnik sklopio više pravnih poslova radi osnutka prava
osobne služnosti na istoj stvari kao poslužnoj, a te služnosti ne bi
mogle istodobno postojati na istoj stvari, osnovana je ona od njih za
koju je stvar prije predana, ako su ispunjene i sve druge pretpostavke
za stjecanje te služnosti.

\(3\) U slučaju iz stavka 2. ovoga članka odnose otuđivatelja s osobama
s kojima je sklopio pravne poslove, ali one nisu stekle osobnu služnost,
uređuju obveznopravna pravila.

**b/ Osnivanje odlukom suda ili druge vlasti\
Osnivanje odlukom**

Članak 223.

\(1\) Služnost može svojom odlukom, pod pretpostavkama određenim
zakonom, osnovati sud u postupku osnivanja nužnoga prolaza, odnosno
nužnoga osnivanja služnosti vodova ili drugih uređaja u postupku diobe i
u ostavinskom postupku, a i u drugim slučajevima određenim zakonom.

\(2\) Stvarnu služnost može, pod pretpostavkama određenim zakonom,
osnovati nadležno tijelo upravne vlasti u postupku izvlaštenja,
komasacije, kao i u ostalim slučajevima određenim zakonom.

\(3\) Pravo služnosti osniva se u trenutku pravomoćnosti sudske odluke
iz stavka 1., odnosno konačnosti odluke druge vlasti iz stavka 2. ovoga
članka, ako što drugo nije određeno zakonom, niti proizlazi iz cilja
radi kojega se odluka donosi.

\(4\) Onaj u čiju je korist na nekretnini osnovano pravo služnosti
odlukom suda ili drugoga tijela ovlašten je ishoditi upis stečenoga
prava u zemljišnoj knjizi.

**Odluka o nužnom prolazu**

Članak 224.

\(1\) Nužni prolaz preko neke nekretnine kao poslužne osnovat će svojom
odlukom sud na zahtjev vlasnika druge nekretnine, ako do nje nema
nikakve ili nema prikladne putne veze s javnim putom i ako je korist od
otvaranja nužnoga prolaza za gospodarenje tom nekretninom veća od štete
na poslužnoj nekretnini, a uz obvezu vlasnika nekretnine u čiju se
korist nužni prolaz osniva da plati punu naknadu vlasniku poslužne
nekretnine.

\(2\) Nužni prolaz ne može sud osnovati preko nekretnina glede kojih se
tome protive javni interesi, kroz zgrade, kroz ograđena kućna dvorišta,
kroz ograđena uzgajališta divljači; a kroz ograđene vrtove i vinograde
može osnovati nužni prolaz samo ako za to postoji osobito jak razlog.

\(3\) Sud će svojom odlukom kojom osniva nužni prolaz odrediti da se on
osniva u korist određene nekretnine kao služnost prava staze, progona
stoke, kolnika, ili svega zajedno, vodeći računa o potrebama povlasne
nekretnine i o tome da poslužno zemljište bude što manje opterećeno; no
nikad ne može osnovati nužni prolaz u korist određene osobe, niti općega
dobra.

\(4\) Sud će svojom odlukom kojom osniva nužni prolaz odrediti obvezu
vlasnika nekretnine u čiju se korist osniva taj prolaz da vlasniku
poslužne nekretnine plati punu novčanu naknadu za sve što će on trpjeti
i biti oštećen, koja ne može biti manja od one na koju bi on imao pravo
da se u interesu Republike Hrvatske provodi izvlaštenje, te će osnutak
nužnoga prolaza uvjetovati potpunom isplatom te naknade, ako su se
stranke glede naknade nisu drukčije sporazumjele.

**Odluka o nužnim vodovima i uređajima**

Članak 225.

\(1\) Služnost vodova ili drugih uređaja (električnih, kanalizacijskih,
plinovodnih, vodovodnih, toplovodnih, telekomunikacijskih i dr.) na
tuđoj nekretnini kao poslužnoj osnovat će svojom odlukom sud na zahtjev
vlasnika druge nekretnine, ako do nje nema nikakve ili nema prikladne
veze s dobavljačem tvari, energija ili usluga koje se dostavljaju tim
vodovima i drugim uređajima i ako je korist od postavljanja tih vodova
odnosno uređaja za gospodarenje tom nekretninom veća od štete na
poslužnoj nekretnini, a uz obvezu vlasnika nekretnine u čiju se korist
osniva služnost vodova ili drugih uređaja da plati punu naknadu vlasniku
poslužne nekretnine.

\(2\) Na nužno osnivanje služnosti vodova ili drugih uređaja iz
stavka 1. ovoga članka, na odgovarajući se način primjenjuju pravila o
nužnim prolazima.

**Odluka u diobnom i ostavinskom postupku**

Članak 226.

\(1\) Sud koji provodi diobu suvlasništva ili zajedničkoga vlasništva
može odlučiti da se osnuje pravo stvarne služnosti, ako su stranke s tim
suglasne, a kod geometrijske diobe nekretnine i bez njihove suglasnosti.

\(2\) Sud koji provodi ostavinski postupak svojom će odlukom odlučiti da
se osnuje pravo služnosti ako je ostavitelj svojim valjanim zapisom ili
nalogom bio odredio da se osnuje to pravo.

\(3\) Pravo služnosti čiji je osnutak sud odredio na temelju odredba
ovoga članka osniva se na način koji je ovim Zakonom predviđen za
stjecanje prava služnosti na temelju pravnoga posla.

**Zaštita povjerenja**

Članak 227.

Pravo služnosti koje je na teret neke nekretnine osnovano odlukom suda
ili druge vlasti, ali nije upisano u zemljišnu knjigu, ne može se
suprotstaviti pravu onoga koji je postupajući s povjerenjem u zemljišne
knjige, u dobroj vjeri upisao svoje pravo na nekretnini dok još nije
bilo upisano pravo služnosti koje je osnovano odlukom suda ili druge
vlasti.

**c/ Osnivanje na temelju zakona**

**Općenito**

Članak 228.

\(1\) Neposredno na temelju zakona pravo služnosti osnovat će se kad se
ispune sve zakonom predviđene pretpostavke za dosjelost služnosti; inače
samo kad tako odredi posebni zakon.

\(2\) Tko stekne pravo služnosti nekretnine na temelju zakona, ovlašten
je ishoditi upis stečenoga prava vlasništva u zemljišnoj knjizi.

**Dosjelost služnosti**

Članak 229.

\(1\) Stvarna služnost osniva se na temelju zakona dosjelošću, ako ju je
posjednik povlasne nekretnine pošteno posjedovao izvršavajući njezin
sadržaj kroz dvadeset godina, a vlasnik poslužne nekretnine nije se tome
protivio.

\(2\) Ne može se dosjelošću osnovati stvarna služnost ako se njezin
sadržaj izvršavao zlouporabom povjerenja vlasnika ili posjednika
poslužne nekretnine, silom, potajno ili na zamolbu do opoziva.

\(3\) Ako se služnost po svojoj naravi može samo rijetko izvršavati,
mora onaj tko tvrdi da je ona u korist njegove nekretnine kao povlasne
osnovana dosjelošću, dokazati da je u razdoblju od najmanje dvadeset
godina bar tri puta nastupio slučaj izvršavanja takve služnosti te da je
on ili njegov prednik svaki taj put izvršio njezin sadržaj.

**Zaštita povjerenja**

Članak 230.

Pravo stvarnih služnosti koje je na teret neke nekretnine osnovano na
temelju zakona, ali nije upisano u zemljišnu knjigu, ne može se, niti
kad je utvrđeno odlukom suda, suprotstaviti pravu onoga koji je
postupajući s povjerenjem u zemljišne knjige u dobroj vjeri upisao svoje
pravo na nekretnini dok još nije bilo upisano to pravo služnosti koje je
osnovano na temelju zakona.

##### Odjeljak 2. Stjecanje nečijih prava služnosti 

**Stjecanje s povlasnom stvari**

Članak 231.

Tko stekne vlasništvo povlasne stvari na bilo kojem pravnom temelju,
stekao je ujedno i svako pravo stvarne služnosti koje je njezin
pripadak, osim ako je drukčije određeno.

**Stjecanje s poslužnom stvari**

Članak 232.

Tko stekne vlasništvo poslužne stvari na bilo kojem pravnom temelju,
stekao ju je opterećenu svakim pravom služnosti koje je njezin teret,
osim ako zakonom nije drukčije određeno.

#### Glava 5. ZAŠTITA 

**Zahtjev za poštovanje prava služnosti**

Članak 233.

\(1\) Ovlaštenik prava služnosti ima pravo zahtijevati od vlasnika
poslužne stvari da prizna i trpi njegovo pravo služnosti kao teret na
poslužnoj stvari, te da trpi izvršavanje ovlaštenikova prava na njoj,
odnosno da propušta činiti na njoj ono što je zbog ovlaštenikova prava
dužan propuštati; isto ima pravo zahtijevati i od svake druge osobe koja
svojim činima niječe njegovo pravo služnosti ili ga samovlasno
onemogućuje ili uznemirava u izvršavanju toga prava.

\(2\) Pravo iz stavka 1. ovoga članka imaju svaki pojedini suvlasnik i
zajednički vlasnik povlasne stvari i svaki pojedini od više ovlaštenika
istoga prava služnosti plodouživanja.

\(3\) Pravo iz stavka 1. ovoga članka prestaje protekom roka od dvadeset
godina od kad je ovlašteniku služnosti oduzet posjed toga prava.

**Tužba ovlaštenika služnosti**

Članak 234.

Da bi ovlaštenik prava služnosti mogao u postupku pred sudom, odnosno
drugim nadležnim tijelom, ostvariti svoje pravo iz članka 233. ovoga
Zakona, mora dokazati svoje pravo služnosti i tuženikov čin
onemogućavanja ili uznemiravanja izvršavanja toga prava.

**Tužba predmnjevanoga ovlaštenika služnosti**

Članak 235.

\(1\) Pravo na zaštitu svojega predmnjevanoga prava služnosti ima, poput
onoga koji je dokazao svoje pravo služnosti, i onaj koji u postupku pred
sudom ili drugim nadležnim tijelom dokaže pravni temelj i istiniti način
svoga stjecanja posjeda te služnosti (predmnjevani ovlaštenik
služnosti).

\(2\) Na pravo predmnjevanoga ovlaštenika na zaštitu na odgovarajući se
način primjenjuju pravila o tužbi predmnjevanoga vlasnika.

**Zaštita od povrede upisom u zemljišnoj knjizi**

Članak 236.

\(1\) Ako netko povrijedi pravo služnosti nevaljanim upisom u zemljišnu
knjigu, ovlaštenik se ima pravo štititi od toga sredstvima koja za
zaštitu knjižnih prava daju pravila zemljišnoknjižnoga prava.

\(2\) Na preinaku sadržaja na odgovarajući se način primjenjuje ono što
je određeno za osnivanje stvarnih tereta na temelju pravnoga posla.

#### Glava 6. PRESTANAK 

**Propast stvari**

Članak 237.

\(1\) Propašću povlasne ili poslužne stvari prestaje i pravo služnosti,
ali čim se stvar vrati u prijašnje stanje, oživljava i ona.

\(2\) Što vrijedi za propast stvari vrijedi i za slučaj da stvar bude
stavljena izvan prometa.

\(3\) Ako je umjesto propale poslužne stvari nastalo pravo koje je
nadomješta (pravo na naknadu, na osigurninu i sl.), tada propašću stvari
nije prestalo pravo plodouživanja nego ono i dalje postoji na tom
nadomjestku kao poslužnoj stvari.

**Sjedinjenje**

Članak 238.

\(1\) Ako se vlasništvo povlasne i poslužne nekretnine nađu u imovini
iste osobe, tada tim sjedinjenjem samim po sebi prestaje stvarna
služnost.

\(2\) Ako se vlasništvo povlasne i poslužne nekretnine razdvoji prije
brisanja služnosti u zemljišnoj knjizi, služnost oživljava.

**Odreknuće ovlaštenika**

Članak 239.

\(1\) Pravo služnosti prestaje valjanim jednostranim odreknućem njezina
ovlaštenika, bez obzira na to na kojem je pravnom temelju osnovana.

\(2\) Pojedini suvlasnik ili zajednički vlasnik povlasne nekretnine ne
može se odreći prava stvarne služnosti bez pristanka ostalih.

\(3\) Vlasnik povlasne nekretnine koja je opterećena pravom
plodouživanja ili založnim pravom ne može se odreći bez pristanka
ovlaštenika tih prava.

\(4\) Na temelju odreknuća prestaje služnost bez pristanka vlasnika
poslužne stvari, pa i onda kad je i on imao korist od te služnosti.

\(5\) Ako je služnost upisana u zemljišnoj knjizi, ona će prestati tek
kad bude izbrisana.

**Istek roka i ispunjenje raskidnoga uvjeta**

Članak 240.

\(1\) Služnost prestaje istekom vremena na koje je bila osnovana ili na
koje je bilo osnovano pravo vlasništva iz kojega je izvedena, a isto je
i kad se ispuni raskidni uvjet pod kojim je bila osnovana ona ili pravo
vlasništva iz kojega je izvedena.

\(2\) Ako je služnost osnovana za vrijeme dok treća osoba navrši
određene godine, prestat će tek u to vrijeme, premda je treći umro prije
tih godina.

\(3\) Ako je služnost upisana u zemljišnoj knjizi, ona će prestati tek
brisanjem.

**Neizvršavanje**

Članak 241.

\(1\) Pravo služnosti prestaje zastarom ako se nije izvršavalo kroz
dvadeset godina.

\(2\) Pravo služnosti koje se po svojoj naravi može samo rijetko
izvršavati ne prestaje zastarom dok tri puta ne nastupi prigoda u kojoj
treba izvršiti njezin sadržaj, a ovlaštenik to ne učini.

\(3\) Pravo služnosti prestaje ako se vlasnik poslužne stvari protivio
njegovu izvršavanju, a ovlaštenik ga zbog toga nije izvršavao neprekidno
tri godine.

\(4\) Zastara ne nastupa, niti pravo služnosti prestaje neizvršavanjem,
dok na poslužnoj stvari postoji naprava namijenjena upravo izvršavanju
toga prava.

\(5\) Ako je služnost upisana u zemljišnoj knjizi, ona će prestati tek
brisanjem.

**Ukinuće**

Članak 242.

\(1\) Izgubi li pravo služnosti razumnu svrhu, vlasnik poslužne stvari
može zahtijevati da se ono ukine; ako nije što posebno određeno, odluku
o ukinuću donijet će sud na zahtjev vlasnika poslužne stvari, bez obzira
na pravni temelj na kojem je ta služnost bila osnovana.

\(2\) Sud će na zahtjev vlasnika poslužne nekretnine svojom odlukom
ukinuti nužni prolaz, a i drugu služnost puta, bez obzira na to na kojem
je temelju osnovana, ako utvrdi da postoji drugi prikladniji prolaz, ili
drugi jednako prikladan prolaz, koji vlasniku poslužnoga zemljišta čini
manje štete, ili pak jednako prikladan javni prolaz.

\(3\) Sud će na zahtjev vlasnika poslužne stvari, kojemu plodouživatelj
nije dao osiguranje koje se obvezao dati ili koje je sud odredio,
odlukom ukinuti plodouživanje i obvezati vlasnika na plaćanje pravedne
naknade.

\(4\) Sud koji vodi postupak radi ukidanja plodouživanja jer
plodouživatelj nije dao nužno osiguranje, može, umjesto da ukine
plodouživanje, odlukom postaviti upravitelja poslužnoj stvari, ako
utvrdi da je to bolje s obzirom na okolnosti slučaja, te ako to
zahtijeva plodouživatelj koji se obvezao da će sve troškove te uprave
snositi kao troškove za uporabu i iskorištavanje poslužne stvari.

\(5\) Ako je služnost upisana u zemljišnoj knjizi, ona će prestati tek
brisanjem.

**Zaštita tuđega povjerenja**

Članak 243.

Služnost koja nije upisana u zemljišnoj knjizi prestaje kad poslužnu
stvar stekne osoba koja nije znala niti je morala znati za tu služnost.

**Prestanak ovlaštenika**

Članak 244.

\(1\) Pravo osobne služnosti prestaje smrću ovlaštenika ili prestankom
pravne osobe koja je bila ovlaštenik toga prava, ako nije drukčije
određeno.

\(2\) Iznimno, od odredbe stavka 1. ovoga članka, ako je pravo osobne
služnosti izričito osnovano i za ovlaštenikove nasljednike,
nasljeđivanjem će ono prijeći na one koji nasljeđuju zbog smrti prvoga
ovlaštenika; smrću nasljednika koji je naslijedio pravo osobne služnosti
ona se gasi, ako nije drukčije određeno.

\(3\) Ako je osobna služnost osnovana u korist jedne obitelji, prestaje
kad ta obitelj izumre; u sumnji se smatra da je osnovana za nasljednika,
a tko tvrdi da je osnovana za obitelj, treba to i dokazati.

**Rasterećenje zakonom ili odlukom upravne vlasti**

Članak 245.

\(1\) Služnosti prestaju ispunjenjem pretpostavaka koje je za to odredio
posebni zakon.

\(2\) Tijelo upravne vlasti ukinut će služnost u slučajevima i pod
pretpostavkama određenim posebnim zakonom.

\(3\) Ako ukidanje služnosti iz stavka 1. i 2. ovoga članka ima značenje
izvlaštenja, osoba čija je služnost prestala ima pravo na punu naknadu.

\(4\) Ako je služnost upisana u zemljišnoj knjizi, ona će prestati tek
brisanjem, ako zakonom nije drukčije određeno.

### Dio peti STVARNI TERETI 

#### Glava 1. O STVARNIM TERETIMA UOPĆE 

**Pojam i sadržaj**

Članak 246.

Stvarni teret daje svomu korisniku stvarno pravo na nekretnini koju
opterećuje ovlašćujući ga da mu se na teret njezine vrijednosti
ponavljano daju stvari ili čine radnje koje su sadržaj toga stvarnog
tereta.

**Opterećena nekretnina**

Članak 247.

\(1\) Stvarnim teretom može biti opterećena nekretnina koja je sposobna
biti predmetom založnoga prava, a i zajedno više takvih nekretnina.

\(2\) S opterećenom nekretninom opterećene su i sve njezine pripadnosti.

\(3\) Što vrijedi za nekretninu, vrijedi i za suvlasnički dio
nekretnine.

**Korisnik tereta**

Članak 248.

Nekretnina može biti opterećena stvarnim teretom, bilo u korist
svagdašnjega vlasnika određene nekretnine (povlasna nekretnina) ili
nositelja prava građenja na njoj, bilo u korist određene osobe.

**Sadržaj tereta**

Članak 249.

\(1\) Sadržaj stvarnoga tereta je činidba na koju korisnik ima pravo na
teret vrijednosti opterećene nekretnine.

\(2\) Sadržaj stvarnoga tereta može biti moguća, dopuštena i određena
ili barem odrediva činidba ponavljanih davanja stvari ili novca, ili
činjenja koja imaju novčanu vrijednost, a nije nužno da je u vezi s
gospodarskom namjenom opterećene nekretnine, niti da služi za
ostvarivanje gospodarske svrhe korisnikove nekretnine.

\(3\) Činidba jednokratnoga davanja ili činjenja koje ima novčanu
vrijednost može biti sporedni sadržaj stvarnoga tereta, u kojem slučaju
za nju na odgovarajući način vrijedi isto što i za davanja, odnosno
činjenja iz stavka 2. ovoga članka, ako nije što posebno određeno.

**Preinaka sadržaja**

Članak 250.

\(1\) Preinaka sadržaja stvarnoga tereta dopuštena je samo u sporazumu s
vlasnikom poslužne stvari, a ako bi se time ometao dotadašnji način
izvršavanja ostalih stvarnih prava na opterećenoj nekretnini, tada i u
sporazumu s ovlaštenicima tih prava.

\(2\) Na preinaku sadržaja primjenjuje se na odgovarajući način ono što
je određeno za osnivanje stvarnih tereta na temelju pravnoga posla.

**Temeljna vlasnikova obveza**

Članak 251.

\(1\) Stvarni teret obvezuje svagdašnjega vlasnika opterećene nekretnine
da korisniku tereta ispunjava sadržaj tereta, za što odgovara
vrijednošću te nekretnine.

\(2\) Obveza iz stavka 1. ovoga članka prenosiva je samo zajedno s
opterećenom nekretninom.

\(3\) S prelaskom vlasništva opterećene nekretnine na drugu osobu ujedno
prelazi i obveza iz stavka 1. ovoga članka.

\(4\) Obveza iz stavka 1. ovoga članka ne zastarijeva.

**Pojedinačne obveze davanja ili činjenja**

Članak 252.

\(1\) Kad na temelju vlasnikove obveze iz članka 251. ovoga Zakona
dospije za ispunjenje neko davanje ili činjenje, nastala je time
pojedinačna obveza onoga tko je tada vlasnik opterećene nekretnine da to
davanje, odnosno činjenje ispuni korisniku tereta kao vjerovniku, a za
korisnika tereta pravo da to od njega traži.

\(2\) Korisnik tereta ovlašten je tražiti ispunjenje pojedinačne obveze
iz stavka 1. ovoga članka, ili umjesto dospjele a neispunjene
pojedinačne obveze tražiti njezinu novčanu vrijednost.

\(3\) Pojedinačne obveze davanja i činjenja zastarijevaju za tri godine
od dospijeća svake pojedine.

**Osobna odgovornost za pojedinačne obveze**

Članak 253.

\(1\) Tko je vlasnik opterećene nekretnine u doba kad je nastala neka
pojedinačna obveza davanja ili činjenja iz članka 252. ovoga Zakona,
odgovara za ispunjenje te obveze vlastitom imovinom, a ta mu odgovornost
ne prestaje s prestankom njegova prava vlasništva opterećene nekretnine.

\(2\) Ako treći samostalno posjeduje opterećenu nekretninu, on za
pojedinačna davanja i činjenja na koja obvezuje stvarni teret na toj
nekretnini odgovara vlastitom imovinom umjesto njezina vlasnika.

\(3\) Plodouživatelj nekretnine opterećene stvarnim teretom odgovara
vlastitom imovinom umjesto vlasnika te nekretnine za pojedinačna davanja
i činjenja na koja obvezuje stvarni teret.

**Stvarnopravna odgovornost za pojedinačne obveze**

Članak 254.

\(1\) Za sve dospjele a nezastarjele pojedinačne obveze, davanja i
činjenja iz članka 252. ovoga Zakona odgovara svagdašnji vlasnik
vrijednošću opterećene nekretnine; a nakon diobe te nekretnine,
vrijednošću svojih dijelova solidarno svi vlasnici dijelova na koje je
razdijeljena.

\(2\) Stvarnopravna odgovornost za pojedinačnu obvezu davanja i činjenja
solidarna je s osobnom odgovornošću za istu obvezu.

**Neodvojivost**

Članak 255.

\(1\) Stvarni teret ne može se odvojiti od nekretnine koju opterećuje,
pa tko na bilo kojem pravnom temelju stekne vlasništvo opterećene
nekretnine, stekao je nekretninu opterećenu stvarnim teretom, ako
zakonom nije drukčije određeno.

\(2\) Pravo iz stvarnoga tereta osnovanoga u korist neke osobe ne može
se prenositi s ovlaštenika na drugu osobu, ako nije drukčije određeno, a
pravo iz stvarnoga tereta osnovanoga u korist svagdašnjega vlasnika neke
nekretnine prenosi se samo zajedno s vlasništvom te nekretnine.

#### Glava 2. TERETI U KORIST NEKRETNINA 

Teret i povlasna nekretnina

Članak 256.

\(1\) Stvarni teret u korist neke nekretnine (povlasna nekretnina) daje
svagdašnjem vlasniku povlasne nekretnine ograničeno stvarno pravo na
opterećenoj nekretnini koje ga ovlašćuje da mu se ponavljano daju stvari
ili čine činjenja koja su sadržaj toga stvarnoga tereta, a da mu za to
odgovara svagdašnji vlasnik opterećene nekretnine njezinom vrijednošću.

\(2\) Stvarni teret koji je osnovan u korist neke nekretnine kao
povlasne ne može se razdvojiti od vlasništva te nekretnine, te je njezin
pripadak, prenosiv samo zajedno s tom nekretninom.

**Utjecaj diobe**

Članak 257.

\(1\) Ako se podijeli povlasna nekretnina, stvarni teret postoji i dalje
u korist pojedinih dijelova, i to razmjerno veličini svakoga dijela, ako
su djeljiva davanja i činjenja na koje stvarni teret ovlašćuje; glede
onih koje to nisu, na odgovarajući se način primjenjuju pravila o
nedjeljivim obvezama.

\(2\) Diobom se ne smije otežati opterećenje vlasnika opterećene
nekretnine, pa on ima pravo zahtijevati da se ukine stvarni teret ili da
se smanje davanja i činjenja koja su zbog diobe postala za njega teža.

**Prenosivost pojedinih tražbina**

Članak 258.

Dospjele pojedinačne obveze davanja ili činjenja na koje je svagdašnji
vlasnik nekretnine obvezan stvarnim teretom u korist neke nekretnine
mogu se prenijeti na drugu osobu, ako nije drukčije određeno.

#### Glava 3. TERETI U KORIST OSOBE 

**Tereti osobne naravi**

Članak 259.

\(1\) Stvarni teret u korist neke osobe daje joj ograničeno stvarno
pravo na opterećenoj nekretnini koje je ovlašćuje da joj se ponavljano
daju stvari ili čine činjenja koja su sadržaj toga stvarnoga tereta, a
da joj za to odgovara svagdašnji vlasnik opterećene nekretnine njezinom
vrijednošću.

\(2\) Pravo iz stvarnoga tereta osnovanoga u korist neke osobe ne može
se prenositi s ovlaštenika na drugu osobu, ako nije drukčije određeno.

**Prenosivost pojedinih tražbina**

Članak 260.

Dospjela pojedina davanja ili činjenja na koja je svagdašnji vlasnik
nekretnine obvezan stvarnim teretom u korist osobe može se prenijeti na
drugu osobu, ako nije drukčije određeno niti suprotno naravi činidbe
koja se traži.

#### Glava 4. STJECANJE

#####  Odjeljak 1. Osnivanje stvarnih tereta 

**Općenito**

Članak 261.

\(1\) Stvarni teret se osniva na određenoj nekretnini kao poslužnoj na
temelju pravnoga posla vlasnika nekretnine koju se opterećuje, a i
odlukom suda.

\(2\) Stvarni teret javnopravne naravi osniva se na temelju zakona.

\(3\) Stvarni teret je osnovan kad su ispunjene sve pretpostavke
određene zakonom.

**a/ Osnivanje na temelju pravnoga posla**

**Pravni temelj**

Članak 262.

\(1\) Na temelju valjanoga pravnoga posla kojemu je cilj osnutak
stvarnoga tereta osniva se stvarni teret njegovim izvođenjem iz
vlasništva nekretnine koju se njime opterećuje, a na način određen
zakonom.

\(2\) Pravni posao iz stavka 1. ovoga članka nužno sadrži odredbe o
osnivanju tereta na određenoj nekretnini, njegovu sadržaju i korisniku
tereta, a da bi bio valjan, treba biti u pisanom obliku.

\(3\) Pravnim poslom iz stavka 1. ovoga članka može se stvarni teret
ograničiti na svaki način koji je moguć, a nije nedopušten niti suprotan
pravnoj naravi toga prava.

\(4\) Kad je nekretnina u vlasništvu nekolicine suvlasnika ili
zajedničkih vlasnika, samo svi oni suglasno mogu odrediti da se ona
optereti stvarnim teretom.

**Način osnivanja**

Članak 263.

\(1\) Stvarni se teret osniva njegovom uknjižbom u zemljišnoj knjizi kao
tereta na njime opterećenoj nekretnini, a kad se osniva u korist
svagdašnjega vlasnika određene nekretnine, tada i kao prava u korist
povlasne nekretnine, osim ako zakon omogućuje da se stvarni teret osnuje
drukčije.

\(2\) Ako nisu ispunjene sve pretpostavke koje zemljišnoknjižno pravo
zahtijeva za uknjižbu, a zatražena je uknjižba stvarnoga tereta, on će
se osnovati predbilježbom pod uvjetom naknadnoga opravdanja toga upisa,
ako su ispunjene one pretpostavke pod kojima pravila zemljišnoknjižnoga
prava dopuštaju predbilježbu.

\(3\) Na nekretninama koje nisu upisane u zemljišne knjige osniva se
stvarni teret polaganjem u sud ovjerovljene isprave kojom vlasnik
nekretnine dopušta uknjižbu stvarnoga tereta na njoj; za to se polaganje
uzima da je uknjižba odnosno predbilježba i na odgovarajući se način
primjenjuju pravila o stjecanju tim upisima u zemljišnu knjigu.

\(4\) Odredbe ovoga Zakona o osnivanju stvarnoga tereta na nekretninama
upisom u zemljišnu knjigu na odgovarajući se način primjenjuju i na
promjene i prestanak stvarnih tereta na temelju pravnih poslova.

**Zaštita povjerenja**

Članak 264.

Na zaštitu povjerenja u zemljišne knjige glede stvarnih tereta, na
odgovarajući se način primjenjuju odredbe članka 122. do 125. ovoga
Zakona, ako nisu suprotne pravnoj naravi stvarnoga tereta.

**b/ Osnivanje odlukom suda**

**Osnivanje odlukom**

Članak 265.

\(1\) Stvarni teret može svojom odlukom osnovati sud u postupku diobe i
ostavinskom postupku, ako je ovlašten u tom postupku osnovati služnost,
a i u drugim slučajevima određenim zakonom.

\(2\) Na osnivanje stvarnoga tereta odlukom suda na odgovarajući se
način primjenjuju pravila o osnivanju služnosti odlukom suda.

**c/ Osnivanje na temelju zakona**

**Javnopravni stvarni tereti**

Članak 266.

\(1\) Na temelju zakona osniva se javnopravni stvarni teret ispunjenjem
pretpostavaka koje za to određuje zakon.

\(2\) Ako zakon na temelju kojega se osniva stvarni teret to nije
drukčije odredio, javnopravni teret ne upisuje se u zemljišnu knjigu.

##### Odjeljak 2. Stjecanje nečijih stvarnih tereta 

**Stjecanje s povlasnom nekretninom**

Članak 267.

Tko stekne vlasništvo povlasne nekretnine na bilo kojem pravnom temelju,
stekao je ujedno kao njezin pripadak i stvarni teret u korist
svagdašnjega vlasnika te nekretnine, osim ako je drukčije određeno.

#### Glava 5. ZAŠTITA 

**Zahtjev za zaštitu ovlaštenikova prava**

Članak 268.

\(1\) Korisnik tereta ima pravo zahtijevati od svagdašnjega vlasnika
opterećene nekretnine koji ne priznajući stvarni teret uskraćuje davati
ili činiti ono što je sadržaj toga tereta da prizna i trpi stvarni teret
na opterećenoj nekretnini.

\(2\) Korisnik tereta ima pravo zahtijevati od svakoga koji ometa
izvršavanje davanja ili činjenja onoga što je sadržaj stvarnoga tereta
da prizna i trpi stvarni teret na opterećenoj nekretnini, te da prestane
s ometanjem.

\(3\) Pravo iz stavka 1. i 2. ovoga članka ima samostalno svaki pojedini
suvlasnik i zajednički vlasnik povlasne nekretnine i svaki pojedini od
više ovlaštenika istoga prava koje daje stvarni teret.

**Zahtjev osobno odgovornoj osobi**

Članak 269.

\(1\) Korisnik tereta ima pravo zahtijevati ispunjenje dospjelih a
neispunjenih pojedinačnih obveza iz članka 252. ovoga Zakona, ili
njihovu novčanu protuvrijednost, od onoga koji za tu obvezu osobno
odgovara na temelju članka 253. ovoga Zakona.

\(2\) Pravo iz stavka 1. ovoga članka imaju samostalno svaki pojedini
suvlasnik i zajednički vlasnik povlasne nekretnine i svaki pojedini od
više ovlaštenika istoga prava.

**Zahtjev stvarnopravno odgovornoj osobi**

Članak 270.

\(1\) Korisnik tereta ima pravo zahtijevati da vlasnik opterećene
nekretnine trpi iz njezine vrijednosti namirenje dospjelih a
neispunjenih pojedinačnih obveza davanja ili činjenja iz članka 252.
ovoga Zakona, ili njihove novčane protuvrijednosti.

\(2\) Isto što i od vlasnika, može korisnik tereta zahtijevati od
trećega koji samostalno posjeduje opterećenu nekretninu, te od
plodouživatelja nekretnine opterećene stvarnim teretom.

\(3\) Pravo iz stavka 1. i 2. ovoga članka imaju samostalno svaki
pojedini suvlasnik i zajednički vlasnik povlasne nekretnine i svaki
pojedini od više ovlaštenika istog prava.

\(4\) Na zahtjev iz stavka 1. i 2. ovoga članka i njegovo ostvarenje na
odgovarajući se način primjenjuju pravila o založnom pravu na
nekretninama.

**Tužba korisnika tereta**

Članak 271.

\(1\) Da bi korisnik tereta mogao u postupku pred sudom, odnosno drugim
nadležnim tijelom ostvariti svoje pravo iz članka 268. ovoga Zakona,
mora dokazati stvarni teret u svoju korist i tuženikov čin uskraćivanja
dužnih činidaba, odnosno čin onemogućavanja ili uznemiravanja
izvršavanja tih činidaba.

\(2\) Da bi korisnik tereta mogao u postupku pred sudom, odnosno drugim
nadležnim tijelom, ostvariti svoje pravo iz članka 269. ovoga Zakona,
mora dokazati stvarni teret u svoju korist, da su dospjele pojedinačne
obveze iz članka 252. ovoga Zakona, te da je tuženik bio vlasnik
opterećene nekretnine u trenutku njihova dospijeća za isplatu.

\(3\) Da bi korisnik tereta mogao u postupku pred sudom, odnosno drugim
nadležnim tijelom, ostvariti svoje pravo iz članka 270. ovoga Zakona,
mora dokazati stvarni teret u svoju korist, da su dospjele pojedinačne
obveze iz članka 252. ovoga Zakona, te da je tuženik vlasnik ili
predmnjevani vlasnik opterećene nekretnine, odnosno njezin samostalni
posjednik ili plodouživatelj.

\(4\) Korisnik tereta može u postupku pred sudom, odnosno drugim
nadležnim tijelom, staviti i ostvarivati zahtjeve iz članka 268. do 270.
zajedno ili odvojeno.

**Zaštita od povrede upisom u zemljišnu knjigu**

Članak 272.

Ako netko povrijedi pravo korisnika stvarnoga tereta nevaljanim upisom u
zemljišnu knjigu, on se ima pravo štititi od toga sredstvima koja za
zaštitu knjižnih prava daju pravila zemljišnoknjižnoga prava.

#### Glava 6. PRESTANAK 

**Propast stvari**

Članak 273.

\(1\) Propašću opterećene, a i povlasne nekretnine prestaje i stvarni
teret, ali čim se stvar vrati u prijašnje stanje, oživljava i on.

\(2\) Što vrijedi za propast stvari, vrijedi i za slučaj da stvar bude
stavljena izvan prometa.

**Odreknuće ovlaštenika**

Članak 274.

\(1\) Stvarni teret prestaje valjanim jednostranim odreknućem njegova
korisnika.

\(2\) Odricanje od pojedinačnih obveza davanja ili činjenja iz članka
252. ovoga Zakona ne smatra se odreknućem od stvarnoga tereta.

\(3\) Pojedini suvlasnik ili zajednički vlasnik povlasne nekretnine ne
može se odreći stvarnoga tereta u korist te nekretnine bez pristanka
ostalih, ako je sadržaj tereta nedjeljiv.

\(4\) Vlasnik povlasne nekretnine opterećene pravom plodouživanja ili
založnim pravom ne može se odreći stvarnoga tereta u korist te
nekretnine bez pristanka ovlaštenika tih prava.

\(5\) Ako je stvarni teret upisan u zemljišnoj knjizi, on će prestati
tek njegovim brisanjem.

**Istek roka i ispunjenje raskidnoga uvjeta**

Članak 275.

\(1\) Stvarni teret prestaje istekom vremena na koje je bio osnovan kao
i ispunjenjem raskidnog uvjeta pod kojim je bio osnovan.

\(2\) Ako je stvarni teret upisan u zemljišnoj knjizi, prestat će tek
njegovim brisanjem.

**Ukinuće**

Članak 276.

\(1\) Izgubi li stvarni teret razumnu svrhu, vlasnik opterećene
nekretnine može zahtijevati da se on ukine; ako nije što posebno
određeno, odluku o ukidanju donijet će sud na zahtjev vlasnika
opterećene nekretnine, bez obzira na pravni temelj na kojem je taj teret
bio osnovan.

\(2\) Stvarni će teret prestati na temelju odluke zemljišnoknjižnoga
suda koji, nakon što je proveo postupak koji je za to predviđen
zemljišnoknjižnim pravom, dopusti amortizaciju toga tereta.

\(3\) U slučaju iz stavka 1. i 2. ovoga članka stvarni će teret prestati
brisanjem u zemljišnoj knjizi.

\(4\) Sud nije ovlašten ukinuti javnopravni stvarni teret, ako zakonom
nije drukčije određeno.

**Zaštita tuđega povjerenja**

Članak 277.

\(1\) Stvarni teret koji nije upisan u zemljišnoj knjizi prestaje kad
opterećenu nekretninu stekne osoba koja nije znala niti morala znati da
on postoji.

\(2\) Odredba stavka 1. ovoga članka ne primjenjuje se na javnopravne
stvarne terete, ako zakonom nije drukčije određeno.

**Prestanak korisnika**

Članak 278.

\(1\) Stvarni teret koji je bio osnovan u korist određene osobe prestaje
njezinom smrću odnosno prestankom osobnosti pravne osobe, ako nije
drukčije određeno.

\(2\) Iznimno od odredbe stavka 1. ovoga članka, ako je stvarni teret
izričito osnovan i za korisnikove nasljednike, nakon korisnikove smrti
on traje dok ima onih koji nasljeđuju prvoga korisnika; njihovom se
smrću teret gasi, ako nije drukčije određeno.

\(3\) Ako je teret osnovan u korist jedne obitelji, prestaje kad ta
obitelj izumre; u dvojbi se smatra da je osnovan za nasljednike, a tko
tvrdi da je osnovan za obitelj, treba to i dokazati.

**Rasterećenje zakonom ili odlukom upravne vlasti**

Članak 279.

\(1\) Stvarni tereti prestaju ispunjenjem pretpostavaka određenih
posebnim zakonom.

\(2\) Ako je stvarni teret upisan u zemljišnoj knjizi, prestat će tek
brisanjem tereta u zemljišnoj knjizi, ako zakonom nije drukčije
određeno.

\(3\) Ako ukidanje tereta ima značenje izvlaštenja, osoba čije je pravo
iz stvarnoga tereta time prestalo ima pravo na punu naknadu.

### Dio šesti PRAVO GRAÐENJA 

#### Glava 1. O PRAVU GRAÐENJA UOPĆE 

**Pojam**

Članak 280.

\(1\) Pravo građenja je ograničeno stvarno pravo na nečijem zemljištu
koje ovlašćuje svoga nositelja da na površini toga zemljišta ili ispod
nje ima vlastitu zgradu, a svagdašnji vlasnik tog zemljišta dužan je to
trpjeti.

\(2\) Pravo građenja je u pravnom pogledu izjednačeno s nekretninom.

\(3\) Zgrada koja je izgrađena, ili koja bude izgrađena, na zemljištu
koje je opterećeno pravom građenja pripadnost je toga prava, kao da je
ono zemljište.

**Sadržaj prava građenja**

Članak 281.

\(1\) Tko je nositelj prava građenja taj je i vlasnik zgrade koja je
pripadnost toga njegova prava, a glede zemljišta koje je opterećeno
pravom građenja ima ovlasti i dužnosti plodouživatelja; svaka tome
suprotna odredba je ništava.

\(2\) Nositelj prava građenja dužan je vlasniku zemljišta plaćati
mjesečnu naknadu za zemljište u iznosu prosječne zakupnine za takvo
zemljište, ako nije što drugo određeno.

\(3\) Pravo građenja ima sadržaj s kojim je osnovano, ako nije kasnije
zakonito izmijenjen; tko tvrdi da je izmijenjen, treba to dokazati.

**Preinaka sadržaja**

Članak 282.

\(1\) Preinaka sadržaja prava građenja dopuštena je samo u sporazumu s
vlasnikom opterećene stvari, a ako bi se time ometao dotadašnji način
izvršavanja ostalih stvarnih prava na opterećenoj nekretnini - tada i u
sporazumu s ovlaštenicima tih prava.

\(2\) Na preinaku sadržaja primjenjuje se na odgovarajući način ono što
je određeno za osnivanje prava građenja na temelju pravnoga posla.

**Neodvojivost**

Članak 283.

Pravo građenja ne može se odvojiti od zemljišta koje opterećuje, pa tko
na bilo kojem pravnom temelju stekne vlasništvo opterećenoga zemljišta,
stekao je zemljište opterećeno pravom građenja, ako zakonom nije
drukčije određeno.

**Nositelj prava građenja**

Članak 284.

\(1\) Nositelj prava građenja je osoba u čiju je korist to pravo
osnovano ili je na nju prešlo.

\(2\) Vlasnik zemljišta može biti nositelj prava građenja na svome
zemljištu.

**Prometnost**

Članak 285.

\(1\) Pravo građenja je otuđivo i nasljedivo kao i druge nekretnine, ako
nije što drugo određeno.

\(2\) Pravo građenja je moguće opteretiti služnostima, stvarnim teretima
i založnim pravom.

\(3\) Zgrada koja je izgrađena dio je prava građenja, pa se prenosi,
nasljeđuje i opterećuje zajedno s pravom građenja.

#### Glava 2. STJECANJE 

Odjeljak 1. Osnivanje prava građenja

**Općenito**

Članak 286.

\(1\) Pravo građenja osniva se na temelju pravnoga posla vlasnika
nekretnine koja se opterećuje, a i odlukom suda.

\(2\) Pravo građenja je osnovano kad su ispunjene sve pretpostavke
određene zakonom.

**a/ Osnivanje na temelju pravnoga posla**

**Pravni temelj**

Članak 287.

\(1\) Na temelju valjana pravnoga posla kojemu je cilj osnutak prava
građenja osniva se to pravo izvođenjem iz vlasništva nekretnine koja se
njime opterećuje, a na način određen zakonom.

\(2\) Pravni posao iz stavka 1. ovoga članka nužno sadrži odredbe o
osnivanju prava građenja na određenoj nekretnini, a da bi bio valjan,
treba biti u pisanom obliku.

\(3\) Pravnim poslom iz stavka 1. ovoga članka može se pravo građenja
ograničiti na svaki način koji je moguć, a nije nedopušten niti suprotan
pravnoj naravi toga prava.

\(4\) Kad je zemljište u vlasništvu nekolicine suvlasnika ili
zajedničkih vlasnika, samo svi oni suglasno mogu odrediti da se ono
optereti pravom građenja.

**Način osnivanja**

Članak 288.

\(1\) Pravo građenja osniva se dvostrukim upisom toga prava u zemljišnu
knjigu, i to njegovim upisom kao tereta na zemljištu koje opterećuje te
njegovim upisom kao posebnoga zemljišnoknjižnoga tijela u za to
novoosnovanom zemljišnoknjižnom ulošku.

\(2\) Upis prava građenja u zemljišnu knjigu kao tereta na zemljištu
koje opterećuje moguć je samo na temelju pisanoga očitovanja volje
njegova vlasnika da time optereti svoje zemljište; ali ako bi pravo
građenja štetilo već upisanim ograničenim stvarnim pravima na zemljištu
koje bi se opteretilo pravom građenja, ono se može upisati samo s
pristankom ovlaštenika tih prava.

\(3\) Zgrada, bude li izgrađena, upisat će se kao da je izgrađena na
pravu građenja.

\(4\) U vlasnički list novoga uloška upisat će se nositelj prava
građenja, i to će se, ako vlasnik zemljišta nije drukčije odredio,
vlasnik upisati kao nositelj toga prava.

\(5\) Kad zakonom nije što drugo određeno glede načina osnivanja prava
građenja, njegove promjene i prestanka te glede zaštite povjerenja u
zemljišne knjige, na odgovarajući će se način primjenjivati odredbe
članka 263. i 264. ovoga Zakona.

**b/ Osnivanje odlukom suda**

**Osnivanje odlukom**

Članak 289.

\(1\) Pravo građenja može svojom odlukom osnovati sud u postupku diobe i
ostavinskom postupku, ako je ovlašten u tom postupku osnovati služnost,
a i u drugim slučajevima određenim zakonom.

\(2\) Na osnivanje prava građenja odlukom suda na odgovarajući se način
primjenjuju pravila o osnivanju služnosti odlukom suda.

##### Odjeljak 2. Stjecanje nečijega prava građenja 

**Prijenos i nasljeđivanje**

Članak 290.

\(1\) Na prijenos prava građenja na odgovarajući se način primjenjuju
odredbe o stjecanju prava vlasništva na nekretninama na temelju pravnoga
posla, odluke suda i nasljeđivanja, ako nije što drugo određeno niti
proizlazi iz pravne naravi prava građenja.

\(2\) S pravom građenja ujedno se prenosi i vlasništvo zgrade izgrađene
na pravu građenja; suprotna odredba je ništava.

#### Glava 3. ZAŠTITA 

**Zaštita prava građenja**

Članak 291.

\(1\) Pravo građenja, dok nije izgrađena zgrada, a i nakon toga, uživa
zaštitu po pravilima o zaštiti prava služnosti, koja se primjenjuju na
odgovarajući način.

\(2\) Pravo vlasništva zgrade izgrađene na pravu građenja uživa zaštitu
po pravilima o zaštiti prava vlasništva, koja se primjenjuju na
odgovarajući način.

#### Glava 4. PRESTANAK 

**Općenito**

Članak 292.

\(1\) Pravo građenja prestaje propašću stvari, ovlaštenikovim
odreknućem, istekom roka i ispunjenjem raskidnoga uvjeta, zaštitom
tuđega povjerenja, prestankom korisnika, rasterećenjem te ukinućem.

\(2\) Pravo građenja upisano u zemljišnoj knjizi prestaje kad, zbog
razloga iz stavka 1. ovoga članka, bude izbrisano kao teret na zemljištu
opterećenom tim pravom i kao posebno zemljišnoknjižno tijelo.

**Propast stvari i neki drugi razlozi**

Članak 293.

Na prestanak prava građenja propašću stvari, ovlaštenikovim odreknućem,
istekom roka i ispunjenjem raskidnoga uvjeta, zaštitom tuđega
povjerenja, prestankom korisnika i rasterećenjem, na odgovarajući se
način primjenjuju pravila o prestanku stvarnih tereta.

**Ukinuće**

Članak 294.

\(1\) Ne bude li na pravu građenja izgrađena zgrada u roku od dvadeset
godina od osnutka toga prava, vlasnik opterećene nekretnine može
zahtijevati da se ono ukine; ako nije što posebno određeno, odluku o
ukinuću donijet će sud na zahtjev vlasnika opterećene nekretnine, bez
obzira na pravni temelj na kojem je pravo građenja bilo osnovano.

\(2\) Pravo građenja na kojem je bila izgrađena zgrada, ali je srušena
do te mjere da se ne može rabiti za svrhu kojoj je bila namijenjena,
prestat će ukinućem kao da zgrada i nije bila izgrađena, ako nije u roku
od šest godina ponovno izgrađeno barem u mjeri koliko je najnužnije da
služi svojoj prijašnjoj glavnoj namjeni.

\(3\) Rok iz stavka 2. ovoga članka počinje teći prvoga dana one godine
koja slijedi nakon godine kad je zgrada srušena, ali ne teče dok postoje
okolnosti pod kojima bi zastao teći i rok dosjelosti.

\(4\) Pravo građenja prestat će na temelju odluke o ukinuću tek
brisanjem u zemljišnoj knjizi zbog ukinuća.

**Posljedice prestanka**

Članak 295.

\(1\) S prestankom prava građenja postaje pripadnost zemljišta ono što
je pravom građenja bilo od zemljišta pravno odvojeno.

\(2\) Na odnos vlasnika zemljišta i osobe kojoj je prestalo pravo
građenja na odgovarajući će se način primjenjivati pravila po kojima se
prosuđuju odnosi nakon prestanka prava plodouživanja, ako nije što
posebno određeno.

\(3\) Vlasnik je dužan osobi kojoj je prestalo pravo građenja dati
onoliku naknadu za zgradu koliko je njegova nekretnina u prometu
vrjednija s tom zgradom nego bez nje.

**Tuđa prava**

Članak 296.

\(1\) Tuđa stvarna prava koja su bila teret prava građenja prestaju s
prestankom toga prava, ako nije što drugo određeno.

\(2\) Založno pravo koje je teretilo pravo građenja nakon prestanka toga
prava tereti naknadu koju je vlasnik dužan osobi čije je pravo građenja
prestalo.

\(3\) Služnosti, stvarni tereti i založna prava u korist i na teret
prava građenja sa zgradom, ostaju kao služnosti i stvarni tereti u
korist, odnosno na teret zemljišta sa zgradom, a s dotadašnjim
prvenstvenim redom.

### Dio sedmi ZALOŽNO PRAVO 

#### Glava 1. O ZALOŽNOM PRAVU UOPĆE 

**Pojam**

Članak 297.

\(1\) Založno pravo je ograničeno stvarno pravo na određenoj stvari
(zalogu) koje ovlašćuje svog nositelja (založnoga vjerovnika) da
određenu tražbinu, ne bude li mu o dospijeću ispunjena, namiri iz
vrijednosti te stvari, ma čija ona bila, a njezin svagdašnji vlasnik
(založni dužnik) dužan je to trpjeti.

\(2\) Što je određeno za založno pravo primjenjivat će se na
odgovarajući način i na prijenos vlasništva radi osiguranja, kao i na
svako drugo osiguravanje namirenja tražbine stvarima ili pravima dužnika
ili treće osobe, ako zakonom nije što drugo određeno.

**Zalog**

Članak 298.

\(1\) Založnim pravom može biti opterećena pojedinačno određena pokretna
ili nepokretna stvar sposobna za unovčenje, kao i idealni dio takve
stvari.

\(2\) Jednako kao stvar, založnim pravom može biti opterećeno
pojedinačno određeno imovinsko pravo koje je prikladno da vjerovnik iz
njega namiri svoju tražbinu, ako zakonom nije drukčije određeno.

\(3\) Jednako kao stvar, založnim pravom može biti opterećeno i nekoliko
nekretnina kao da su sve zajedno jedna stvar (zajednička, simultana
hipoteka).

\(4\) Sa zalogom su ujedno opterećene i sve njegove pripadnosti, ako
nije što drugo određeno.

\(5\) Pravo na plodove koje stvar daje posredovanjem nekoga pravnoga
odnosa (najamnine, zakupnine i sl.) može biti samostalnim zalogom.

\(6\) Ako dužnik jednom vjerovniku založi stvar, a kasnije drugomu
založi njezine plodove, kasnije založno pravo djeluje samo glede onih
plodova koji su u trenutku kad se zalažu već odvojeni, odnosno ubrani.

\(7\) Založno pravo na brodovima i zrakoplovima uređuju odredbe ovoga
Zakona ako nije uređeno posebnim zakonom.

**Neodvojivost**

Članak 299.

\(1\) Založno pravo ne može se odvojiti od zaloga koji opterećuje, pa
tko na bilo kojem pravnom temelju stekne zalog, stekao ga je
opterećenoga založnim pravom, ako zakonom nije drukčije određeno.

\(2\) Založno pravo ne može se prenijeti s jednoga zaloga na drugi, ako
nije što drugo određeno.

**Založni vjerovnik**

Članak 300.

Zalog se opterećuje založnim pravom u korist svagdašnjega vjerovnika
određene tražbine čije se namirenje time osigurava.

**Tražbina i založno pravo**

Članak 301.

\(1\) Založnim se pravom osigurava namirenje iz vrijednosti zaloga
određene novčane tražbine, ili tražbine kojoj je vrijednost izražena u
novcu; dovoljno je određena tražbina kojoj su određeni vjerovnik i
dužnik, pravni temelj i visina, ili barem najviši iznos do kojega se
osigurava zalogom.

\(2\) Jednako kao i postojeća tražbina, založnim se pravom može
osigurati i da se iz vrijednosti zaloga namiri tražbina koja bi tek
nastala nakon nekoga vremena ili nakon ispunjenja nekoga uvjeta, ako ta
tražbina ispunjava pretpostavke za to iz stavka 1. ovoga članka.

\(3\) Pored glavne tražbine iz stavka 1. ovoga članka založno pravo
ujedno osigurava i namirenje iz vrijednosti zaloga sporednih tražbina,
kamata, troškova za očuvanje stvari i troškova naplate tražbine.

\(4\) Dok traje založno pravo, namirenje tražbine osigurava zalog kao
cjelina, uključivši sve njezine pripadnosti; ako se zalog podijeli,
založno pravo nastavlja teretiti ono na što se zalog podijelio ili se od
njega odvojilo; ako zalog propadne pa umjesto njega nastane pravo koje
ga nadomješćuje (pravo na naknadu, na osigurninu i dr.), založno pravo
traje i dalje na tom pravu.

\(5\) Založno pravo osigurava namirenje iz vrijednosti zaloga određene
tražbine kao cjeline, pa se opterećenje zaloga ne smanjuje sa smanjenjem
tražbine, ako nije što drugo zakonom određeno.

\(6\) Ako je založno pravo osnovano tako da osigurava namirenje određene
tražbine iz vrijednosti više nekretnina kao jednoga zaloga (zajednička,
simultana hipoteka), založni vjerovnik može slobodno birati odakle će
namirivati svoju tražbinu, ako nije što drugo određeno.

\(7\) Dužnik koji je radi osiguranja vjerovnikove tražbine osnovao
založno pravo nije dužan ispuniti vjerovnikovu tražbinu ako mu se ne
vrati zalog, odnosno dopusti brisanje založnoga prava upisanoga u
zemljišnoj knjizi.

\(8\) Prestankom založnoga prava koje osigurava neku tražbinu ne
prestaje sama po sebi i ta tražbina.

**Prednost pri namirivanju**

Članak 302.

\(1\) Tražbina osigurana založnim pravom ima pri namirivanju iz
vrijednosti zaloga prednost pred svim tražbinama koje nisu osigurane
založnim pravima na tom zalogu, ako nije što drugo zakonom određeno.

\(2\) Ako je zalog opterećen s više založnih prava, prednost pri
namirivanju ima ona tražbina koja je ispred ostalih u prvenstvenom redu.

\(3\) Mjesto u prvenstvenom redu određuje se prema trenutku nastanka
založnoga prava, ako zakonom nije drukčije određeno.

\(4\) Prvenstveni red hipoteka i pretpostavke pod kojima je moguće
valjano ustupiti mjesto u prvenstvenom redu određuju se pravilima
zemljišnoknjižnoga prava.

**Prometnost**

Članak 303.

\(1\) Založno se pravo može otuđiti i naslijediti samo zajedno s
tražbinom koju osigurava.

\(2\) Založno se pravo može opteretiti podzalogom.

\(3\) Za podzalog vrijedi na odgovarajući način ono što i za zalog, ako
što drugo zakonom nije određeno, ili ne proizlazi iz pravne naravi
podzaloga.

**Založno pravo kao hipoteka**

Članak 304.

\(1\) Dobrovoljno založno pravo koje se na stvari osniva bez predaje
stvari vjerovniku u posjed i koje ga ne ovlašćuje da drži zalog u
posjedu jest hipoteka.

\(2\) Na nekretninama je moguće osnovati založno pravo jedino kao
hipoteku.

\(3\) Na pokretnim stvarima i pravima koja se mogu steći jedino upisom u
javni upisnik, ili se bez upisa u takav upisnik ne smiju rabiti, moguće
je osnovati hipoteku pod pretpostavkama i na način određen za to zakonom
(registarsko založno pravo).

\(4\) Na hipoteku osnovanu na stvarima iz stavka 3. ovoga članka
primjenjuju se posebne zakonske odredbe, a podredno će se na
odgovarajući način primijeniti i odredbe ovoga Zakona koje uređuju
založno pravo na nekretninama, ako nisu suprotne posebnim zakonskim
odredbama ni naravi takve hipoteke.

#### Glava 2. STJECANJE

#####  Odjeljak 1. Osnivanje založnoga prava 

**Davanje u zalog**

Članak 305.

\(1\) Založno pravo osniva se na određenoj stvari ili pravu kao zalogu
na temelju pravnoga posla osobe čiji je zalog (dobrovoljno založno
pravo), sudske odluke (sudsko založno pravo) ili zakona (zakonsko
založno pravo), a na način određen zakonom.

\(2\) Založno je pravo osnovano kad su ispunjene sve pretpostavke
određene zakonom.

**a/ Osnivanje dobrovoljnoga založnoga prava**

**Izvođenje iz vlasništva zaloga**

Članak 306.

\(1\) Na temelju pravnoga posla kojemu je cilj osnivanje založnoga prava
na određenoj stvari ili pravu radi osiguranja namirenja određene
tražbine iz vrijednosti zaloga osniva se dobrovoljno založno pravo
njegovim izvođenjem iz vlasništva stvari, odnosno pripadanja prava koje
se njime opterećuje, a na način određen zakonom.

\(2\) Kad je stvar koja se zalaže u vlasništvu više suvlasnika ili
zajedničkih vlasnika i kad pravo koje se zalaže pripada nekolicini
osoba, samo sve one suglasno mogu odrediti davanje u zalog tih stvari
ili prava; no svatko čiji je idealni dio stvari ili prava, može ga dati
u zalog ne tražeći suglasnost ostalih.

**Založni ugovor**

Članak 307.

\(1\) Ugovorom o davanju u zalog, odnosno ugovorom o hipoteci, obvezuje
se dužnik ili netko treći (zalogodavac) da će radi osnivanja založnoga
prava koje će osiguravati određenu vjerovnikovu tražbinu, predati
vjerovniku određenu pokretnu stvar u zalog, ili će mu dopustiti da svoje
založno pravo upiše u javnu knjigu kao teret određene stvari, ili će mu
prenijeti neko pravo radi osiguranja. Ujedno se obvezuje druga strana da
će čuvati pokretni zalog i čim njegova tražbina prestane, vratiti ga
zalogodavcu, ili da će učiniti što je potrebno da bi se izbrisalo
založno pravo iz javne knjige, ili da će mu natrag prenijeti pravo.

\(2\) Na ugovor o davanju u zalog primjenjuju se pravila koja vrijede za
naplatne ugovore, ako nije što posebno propisano.

\(3\) Ništave su sve odredbe ugovora suprotne naravi zaloga i one
tražbine koja bi trebala biti osigurana založnim pravom.

\(4\) Ništave su odredbe da će zalog prijeći u vjerovnikovo vlasništvo
ako dug ne bi bio plaćen u određeno vrijeme, da dužnik ne može zalog
nikad iskupiti, ili da ne može nikomu drugomu dopustiti da osnuje
založno pravo na istom zalogu, ili da vjerovnik ne bi niti nakon
dospijeća osigurane tražbine smio zahtijevati prodaju zaloga.

\(5\) Ništave su i odredbe da vjerovnik može po svojoj volji ili po
unaprijed određenoj cijeni otuđiti zalog ili ga zadržati za sebe, ali
nisu ništave ako zalog ima propisanu cijenu.

\(6\) Da bi ugovor o davanju u zalog nekretnine (ugovor o hipoteci)
mogao biti valjan, mora biti u pisanom obliku.

**Način dobrovoljnoga davanja u zalog pokretnina**

Članak 308.

\(1\) Dobrovoljno ugovorno založno pravo na pokretnoj stvari stječe
vjerovnik kad ona na temelju založnoga ugovora bude predana u posjed
njemu ili onomu koga on odredi.

\(2\) Ako je stvar iz stavka 1. ovoga članka već založena nekomu,
daljnje založno pravo steći će na njoj novi vjerovnik time što će
zalogodavac obavijestiti o novom davanju u zalog vjerovnika kod kojega
se stvar nalazi i narediti mu da je nakon prestanka svoga založnoga
prava preda drugom založnom vjerovniku.

**Način dobrovoljnoga davanja u zalog nekretnina**

Članak 309.

\(1\) Dobrovoljno ugovorno založno pravo na nekretnini (dobrovoljna
ugovorna hipoteka) i na pravu izjednačenom s nekretninom stječe
vjerovnik uknjižbom toga prava u zemljišnu knjigu kao tereta na njime
opterećenoj nekretnini, ako zakonom nije što drugo određeno.

\(2\) Ako nisu ispunjene sve pretpostavke koje zemljišnoknjižno pravo
zahtijeva za uknjižbu, a zatražena je uknjižba založnoga prava na
nekretnini, ono će se osnovati predbilježbom pod uvjetom naknadnoga
opravdanja toga upisa, ako su ispunjene one pretpostavke pod kojima ta
pravila dopuštaju predbilježbu.

\(3\) Na nekretninama koje nisu upisane u zemljišne knjige, osniva se
dobrovoljno založno pravo polaganjem u sud ovjerovljene isprave kojom
vlasnik nekretnine dopušta uknjižbu toga prava na njoj; za to se
polaganje uzima da je uknjižba, odnosno predbilježba i na odgovarajući
se način primjenjuju pravila o stjecanju tim upisima u zemljišnu knjigu,
ako zakonom nije što drugo određeno.

\(4\) Odredbe ovoga Zakona o osnivanju dobrovoljnoga ugovornoga
založnoga prava na nekretninama upisom u zemljišnu knjigu na
odgovarajući se način primjenjuju i na promjene i prestanak založnoga
prava na nekretninama do kojih dolazi na temelju pravnih poslova.

**Način dobrovoljnoga davanja u zalog prava**

Članak 310.

\(1\) Dobrovoljno založno pravo na vrijednosnim papirima koji glase na
donositelja stječe vjerovnik jednako kao i na pokretnim stvarima, na
papirima po naredbi založnim indosamentom, na papirima koji glase na
ime, kao i na tražbinama - ustupom radi osiguranja i obavještavanjem
dužnikova dužnika o tom ustupu, a na ostalim pravima na način koji je
predviđen za prijenos tih prava, ako što drugo nije zakonom određeno.

\(2\) Na pravima koja nastaju upisom u javne knjige ili druge javne
upisnike, a o njima nije izdan vrijednosni papir, stječe se založno
pravo upisom u tu knjigu ili upisnik na temelju prijave za upis podatka
o osnutku založnoga prava, koju podnosi osoba čije se pravo zalaže,
prilažući založni ugovor.

\(3\) Prvenstveni red založnih prava osnovanih na način iz stavka 2.
ovoga članka, određuje se odgovarajućom primjenom pravila
zemljišnoknjižnoga prava, ako zakonom nije drukčije određeno.

**b/ Osnivanje sudskoga i zakonskoga založnoga prava**

**Osnivanje prisilnoga sudskoga založnoga prava**

Članak 311.

\(1\) Prisilno sudsko založno pravo osniva se na temelju odluke suda
donesene u postupku prisilnog osiguranja tražbine. Zakonske odredbe koje
uređuju sudski postupak osiguranja novčanih tražbina određuju
pretpostavke pod kojima sud može odlučiti da se osnuje prisilno založno
pravo.

\(2\) Na temelju odluke iz stavka 1. ovoga članka osniva se prisilno
sudsko založno pravo na način koji određuju zakonske odredbe o ovrsi i
prisilnom osiguranju.

\(3\) Tko na nekretnini stekne založno pravo na temelju odluke suda,
ovlašten je ishoditi upis stečenoga prava u zemljišnoj knjizi.

**Osnivanje dobrovoljnoga sudskoga založnoga prava na pokretnim i
nepokretnim stvarima**

Članak 312.

\(1\) Sudsko založno pravo na pokretnim i nepokretnim stvarima osniva se
dobrovoljno na temelju založnoga ugovora koji, u obliku sudskoga
zapisnika o sporazumu stranaka da založnim pravom osiguraju određenu
tražbinu, one sklope pred sudom u postupku osiguranja novčane tražbine.

\(2\) Zakonske odredbe koje uređuju sudski postupak osiguranja novčanih
tražbina određuju postupak oblikovanja založnoga ugovora u sudski
zapisnik o sporazumu stranaka o osiguranju tražbine zalogom i njegove
pravne učinke.

\(3\) Na temelju sporazuma stranaka iz stavka 1. ovoga članka osniva se
dobrovoljno sudsko založno pravo na način koji određuju zakonske odredbe
o ovrsi i prisilnom osiguranju.

\(4\) Tko na nekretnini stekne založno pravo po odredbama ovoga članka,
ovlašten je ishoditi upis stečenoga prava u zemljišnoj knjizi.

**Osnivanje dobrovoljnoga sudskoga založnoga prava na pravima**

Članak 313.

\(1\) Sudsko založno pravo na pravima osniva se dobrovoljno na temelju
založnoga ugovora koji, u obliku sudskoga zapisnika o sporazumu stranaka
da založnim pravom osiguraju određene tražbine, one sklope pred sudom u
postupku osiguranja novčane tražbine.

\(2\) Zakonske odredbe koje uređujući sudski postupak osiguranja
novčanih tražbina određuju postupak i pravne učinke sporazuma stranaka o
osiguranju tražbina zalogom pokretnih i nepokretnih stvari, na
odgovarajući se način primjenjuju i na davanje u zalog prava.

\(3\) Na temelju sporazuma stranaka iz stavka 1. ovoga članka osniva se
sudsko založno pravo na način koji određuju zakonske odredbe o ovrsi i
prisilnom osiguranju za osnivanje prisilnoga založnoga prava na pravu.

**Osnivanje zakonskoga založnoga prava**

Članak 314.

\(1\) Zakonsko založno pravo osniva se ispunjenjem pretpostavaka koje za
to odredi posebni zakon.

\(2\) Zakonsko založno pravo na nekretnini upisat će se u zemljišnu
knjigu na zahtjev založnoga vjerovnika.

**c/ Osnivanje podzaložnoga prava**

**Dobrovoljno podzaložno pravo**

Članak 315.

\(1\) Založni vjerovnik može založenu mu pokretnu stvar koju posjeduje
dalje založiti u granicama svojega prava na namirenje iz nje, a na
pravnom temelju i na način određen za osnivanje dobrovoljnoga založnoga
prava; založi li je, osnovano je na zalogu podzaložno pravo podzaložnoga
vjerovnika.

\(2\) Vjerovnik tražbine osigurane založnim pravom na nekretnini može, u
granicama svojega prava na namirenje iz te nekretnine, osnovati na
postojećem založnom pravu (hipoteci) hipoteku u korist treće osobe
(nadhipoteku) i bez pristanka založnoga dužnika, a na pravnom temelju i
na način određen za osnivanje dobrovoljnoga založnoga prava na
nekretninama; učini li to, osnovana je na hipoteci nadhipoteka kao
podzaložno pravo podzaložnoga vjerovnika.

\(3\) Bude li založni dužnik obaviješten da je zalog dalje založen
podzaložnom vjerovniku, može podmiriti dug svomu vjerovniku samo ako na
to pristane onaj koji ima podzaložno pravo, ili tako da položi dug u
sud; inače zalog ostaje založen za podzaložnoga vjerovnika.

**Sudsko i zakonsko podzaložno pravo**

Članak 316.

\(1\) Na zalogu koji osigurava tražbinu založnoga vjerovnika osniva se
prisilno sudsko podzaložno pravo na temelju sudske odluke, a na način
kako se osniva sudsko založno pravo.

\(2\) Na zalogu koji osigurava tražbinu založnoga vjerovnika osniva se
dobrovoljno sudsko podzaložno pravo na temelju založnoga ugovora,
oblikovanoga u sudski zapisnik o sporazumu stranaka da založnim pravom
osiguraju određenu tražbinu u postupku osiguranja novčane tražbine, a na
način kako se osniva sudsko založno pravo.

\(3\) Na zalogu koji osigurava tražbinu založnoga vjerovnika osniva se
zakonsko podzaložno pravo ispunjenjem pretpostavaka koje za osnivanje
zakonskoga založnoga prava odredi posebni zakon. Pošto bude osnovano,
zakonsko podzaložno pravo na nekretnini upisat će se u zemljišnu knjigu
na zahtjev založnoga vjerovnika.

**d/ Zaštita povjerenja**

**Stjecanje od nevlasnika**

Članak 317.

\(1\) Ako je vjerovnik koji ima pravni temelj za stjecanje dobrovoljnoga
založnoga prava dobio u zalog tuđu pokretnu stvar bez pristanka njezina
vlasnika, stekao je time založno pravo ako su ispunjene pretpostavke pod
kojima bi mogao steći i pravo vlasništva na toj stvari od nevlasnika,
odnosno od osobe koja nije ovlaštena tako pravno raspolagati stvarju; to
na odgovarajući način vrijedi i ako je dobio u zalog vrijednosni papir
na donositelja.

\(2\) Na stjecanje dobrovoljnoga podzaložnoga prava kad je vjerovnik
dobio tu stvar u zalog bez pristanka založnoga vjerovnika čija tražbina
osigurava taj zalog, na odgovarajući se način primjenjuje odredba
stavka 1. ovoga članka.

**Zaštita povjerenja u zemljišne knjige**

Članak 318.

Na zaštitu povjerenja u zemljišne knjige glede založnih prava na
nekretninama (hipoteka), na odgovarajući se način primjenjuju odredbe
članka 122. do 125. ovoga Zakona, ako nisu suprotne pravnoj naravi tih
prava.

##### Odjeljak 2. Stjecanje nečijega založnoga prava 

**Prijenos**

Članak 319.

Prijeđe li na bilo kojem pravnom temelju tražbina osigurana založnim
pravom na drugu osobu, na nju je time ujedno prešlo i to založno pravo
bez posebnoga pravnoga temelja za to i bez posebnoga načina stjecanja,
osim ako je što drugo bilo određeno.

**Posjed i upis**

Članak 320.

\(1\) Ako založni dužnik nije pristao da pokretna stvar koja je zalog
bude predana u neposredan posjed novom vjerovniku zalogom osigurane
tražbine, zalog ostaje u posjedu prenositelja tražbine da ga čuva za
založnoga vjerovnika kao posrednoga posjednika; vrijedi i za predaju
vrijednosnoga papira na donositelja.

\(2\) Novi će vjerovnik moći izvršavati ovlasti koje ima na temelju
hipoteke koja je prešla na njega zajedno s tražbinom koju osigurava
pošto ona bude upisana u zemljišnim knjigama kao njegovo pravo.

#### Glava 3. VJEROVNIKOVA OVLAŠTENJA DO NAMIRENJA 

##### Odjeljak 1. Ovlaštenja glede založenih pokretnina 

**Pravo na posjed**

Članak 321.

\(1\) Založni vjerovnik ima na temelju svoga dobrovoljnoga založnoga
prava na pokretnoj stvari pravo posjedovati tu stvar.

\(2\) Ako nije što drugo određeno, založni vjerovnik ima pravo na
neposredni posjed zaloga.

\(3\) Založni vjerovnik koji je stekao založno pravo na stvari koja je u
tom času već bila založena nekomu drugomu zadovoljit će se posrednim
posjedom te stvari, sve dok stvar neposredno posjeduje onaj koji je
prije stekao založno pravo na njoj.

\(4\) Založni vjerovnik čija je tražbina osigurana sudskim, zakonskim
ili registarskim založnim pravom na pokretnoj stvari nema pravo na
posjed stvari.

**Čuvanje i povrat zaloga**

Članak 322.

\(1\) Založni vjerovnik treba zalog koji posjeduje čuvati pažnjom
dobroga domaćina, a u protivnom odgovara za štetu.

\(2\) Založni je vjerovnik ovlašten rabiti zalog koji posjeduje i dati
ga drugomu na uporabu samo ako mu je to dopustio založni dužnik, ili je
to nužno da bi ispunjavao svoju dužnost čuvanja zaloga.

\(3\) Kad prestane tražbina koja je zalogom osigurana, založni je
vjerovnik dužan zalog bez odgađanja vratiti onomu od koga ga je primio u
posjed.

\(4\) Založni dužnik može i prije nego što prestane tražbina, ako mu je
nužno da zalog ima u svome neposrednom posjedu, zahtijevati da mu ga
založni vjerovnik vrati, ako mu u zamjenu dade neki drugi zalog kojemu
vrijednost nije manja, a čuvanje ne zahtijeva veći trud, troškove i
brigu od čuvanja prvobitno založene stvari.

\(5\) Pravo založnoga vjerovnika na naknadu troškova koje je imao za
zalog, kao i smije li ga zadržati dok mu ne budu podmireni, prosuđuje se
odgovarajućom primjenom pravila o posjednikovim prigovorima u slučaju
kad vlasnik zahtijeva povrat stvari.

\(6\) Zahtjevi založnoga dužnika prema založnom vjerovniku zbog
pogoršanja založene mu stvari zastarijevaju u roku od jedne godine od
dana kad mu je stvar vraćena. U jednakom roku zastarijevaju i zahtjevi
založnoga vjerovnika od založnoga dužnika za naknadu troškova učinjenih
radi poboljšanja stvari koju je imao u zalogu.

**Plodovi zaloga**

Članak 323.

\(1\) Plodovi i druge koristi od založene stvari pripadaju založnom
dužniku.

\(2\) Založni vjerovnik koji neposredno posjeduje založenu stvar
ovlašten je plodove i druge koristi od te stvari ubrati i sebi uzeti,
osim ako se obvezao da to neće činiti.

\(3\) Plodovi koje je za sebe ubrao založni vjerovnik postaju time
njegovo vlasništvo, a njihova se vrijednost prebija s njegovom
tražbinom, i to u prvom redu s troškovima na čiju naknadu vjerovnik ima
pravo, zatim s kamatama koje mu duguje dužnik, te konačno s glavnicom.

**Uzimanje iz vjerovnikova posjeda**

Članak 324.

Založni dužnik može zahtijevati putem suda da se zalog oduzme iz
neposrednoga posjeda založnoga vjerovnika te se preda nekoj trećoj osobi
da ga čuva za račun vjerovnika kao posrednoga posjednika, ako založni
vjerovnik ne čuva zalog kako treba, ako ga neovlašteno rabi ili ga je
neovlašteno dao drugomu na uporabu, ili je za sebe uzeo plodove i druge
koristi od zaloga premda se obvezao da to neće činiti.

**Davanje u podzalog**

Članak 325.

Založni je vjerovnik ovlašten dati zalog koji posjeduje u podzalog, pa i
protiv zabrane založnoga dužnika ili zalogodavca, ali će odgovarati i za
slučajnu propast i oštećenje zaloga do kojih inače ne bi došlo.

**Skriveni nedostatci**

Članak 326.

\(1\) Pokaže li se da zalog ima neki stvarni ili pravni nedostatak za
koji vjerovnik nije znao niti trebao znati kad je zalog primio u posjed,
a zbog kojega zalog nije dovoljno osiguranje namirenja njime osigurane
tražbine, založni je vjerovnik ovlašten zahtijevati od zalogodavca drugi
primjereni zalog.

\(2\) Nedostatak zaloga, pa makar zalog i propao, ne ovlašćuje založnoga
vjerovnika da zbog toga raskine obvezni odnos u kojem je njegova
tražbina bila osigurana tim zalogom.

**Nužna prodaja zaloga**

Članak 327.

\(1\) Ako se pokretna stvar koju je založni vjerovnik dobio u zalog
kvari ili gubi na vrijednosti iz nekoga razloga koji nije u skrivenim
nedostacima stvari, pa postoji opasnost da zalog postane nedovoljan za
osiguranje tražbine založnoga vjerovnika, založni dužnik ima pravo
zahtijevati da se zalog odmah proda po burzovnoj ili tržišnoj cijeni te
dovoljan dio cijene položi kod suda radi osiguranja vjerovnikove
tražbine.

\(2\) Pravo iz stavka 1. ovoga članka ima i založni vjerovnik; ali,
zatraži li nužnu prodaju zaloga, založni dužnik može prodaju izbjeći
dade li u zamjenu neki drugi zalog kojemu vrijednost nije manja, a
njegovo čuvanje ne zahtijeva veći trud, troškove i brigu od čuvanja
prvobitno založene stvari.

**Zaštita zaloga**

Članak 328.

Založni vjerovnik je ovlašten svakomu, pa i vlasniku založene stvari,
postavljati sve zahtjeve potrebne radi zaštite svojega prava na zalogu,
a osobito ima pravo:

\- zahtijevati od onoga koji bespravno posjeduje založenu stvar da mu je
preda; na to se na odgovarajući način primjenjuju pravila za vlasnika,
odnosno za predmnjevanoga vlasnika koji štiti svoje pravo vlasništva,

\- zahtijevati od onoga koji ga u njegovu pravu glede založene stvari
bespravno uznemirava na drugi način a ne oduzimanjem te stvari da ga
prestane uznemiravati; na to se na odgovarajući način primjenjuju
pravila za vlasnika, odnosno za predmnjevanoga vlasnika koji štiti svoje
pravo vlasništva,

\- zahtijevati od zalogodavca drugi primjereni zalog umjesto zaloga sa
skrivenim nedostacima; na to se na odgovarajući način primjenjuju
pravila o odgovornosti za stvarne i pravne nedostatke,

\- zahtijevati nužnu prodaju zaloga.

##### Odjeljak 2. Ovlaštenja glede založenih nekretnina 

**Založno pravo bez posjeda**

Članak 329.

\(1\) Vjerovnik tražbine osigurane založnim pravom na nekretnini
(hipotekarni vjerovnik) nema pravo na posjed založene nekretnine, niti
ima pravo ubirati i prisvajati njezine plodove i druge koristi od nje,
ili bilo kako upotrebljavati tu nekretninu.

\(2\) Odredba ugovora ili drugoga pravnoga posla suprotna stavku 1.
ovoga članka je ništava, ako nije što drugo određeno zakonom.

\(3\) Što je određeno o pravnom položaju vjerovnika čija je tražbina
osigurana založnim pravom na nekretnini, na odgovarajući se način
primjenjuje i na vjerovnika čija je tražbina osigurana sudskim ili
zakonskim založnim pravom na pokretnoj stvari, ili koji ima registarsko
založno pravo.

**Održanje vrijednosti zaloga**

Članak 330.

\(1\) Ako hipotekarni dužnik čini nešto što dovodi u opasnost ili
smanjuje vrijednost nekretnine opterećene hipotekom, hipotekarni je
vjerovnik ovlašten zahtijevati da hipotekarni dužnik propusti to činiti,
a ako to ne propusti, može i prije dospijeća zahtijevati prisilnu
naplatu tražbine osigurane hipotekom.

\(2\) Postupci hipotekarnoga dužnika iz stavka 1. ovoga članka, pa makar
zbog njih zalog i propao, ne ovlašćuju založnoga vjerovnika da zbog toga
raskine obvezni odnos u kojem je njegova tražbina bila osigurana
hipotekom.

**Civilni plodovi nekretnine kao zalog**

Članak 331.

\(1\) Kad je založnom vjerovniku založeno samo pravo na plodove koje
nekretnina daje posredovanjem kakva pravnoga odnosa, on ih ima pravo
ubrati.

\(2\) Vrijednost plodova iz stavka 1. ovoga članka koje je založni
vjerovnik ubrao, prebija se s njegovom tražbinom; u prvom redu s
troškovima na čiju naknadu ima pravo, zatim s kamatama koje mu duguje
dužnik, te konačno s glavnicom.

**Zaštita**

Članak 332.

\(1\) Založni vjerovnik je ovlašten svakomu, pa i vlasniku založene
nekretnine, postavljati sve zahtjeve potrebne radi zaštite svojega
založnoga prava na nekretnini, a osobito ima pravo:

\- zahtijevati zaštitu svojega povrijeđenoga založnoga prava sredstvima
koja za zaštitu knjižnih prava daju pravila zemljišnoknjižnoga prava,

\- zahtijevati da založni dužnik ili treći propušta činiti glede
založene nekretnine ono što dovodi u opasnost ili smanjuje njezinu
vrijednost,

\- zahtijevati da se njemu preda ono što daje založena stvar
posredovanjem kakva pravnoga odnosa, ako je njemu založeno pravo na te
plodove.

\(2\) Na zahtjeve koje založni vjerovnik postavlja radi ostvarenja
svojih ovlasti glede založene mu stvari, na odgovarajući se način
primjenjuju pravila koja vrijede za vlasnika, odnosno predmnjevanoga
vlasnika koji štiti svoje pravo vlasništva.

##### Odjeljak 3. Ovlasti glede zaloga prava 

**Opće pravilo**

Članak 333.

\(1\) Založni vjerovnik koji ima u zalogu nečije pravo izjednačeno s
pokretnom stvari ima glede toga prava ovlasti i dužnosti poput onih koje
bi imao da mu je založena pokretna stvar, ako nije što drugo zakonom
određeno, ili ne proizlazi iz pravne naravi zaloga prava.

\(2\) Založni vjerovnik koji ima u zalogu nečije pravo izjednačeno s
nekretninom, ima glede tog prava ovlasti i dužnosti poput onih koje bi
imao da mu je založena nekretnina, ako nije što drugo zakonom određeno
ili ne proizlazi iz pravne naravi zaloga prava.

**Posebno o zalogu tražbine**

Članak 334.

\(1\) Založni vjerovnik kojemu je založena nečija tražbina dužan je
poduzeti mjere potrebne za očuvanje te tražbine.

\(2\) Ako založena tražbina daje kamate ili kakva druga povremena
davanja, založni ih je vjerovnik dužan naplatiti. Njihova će se
vrijednost prebiti s troškovima na čiju naknadu ima založni vjerovnik
pravo, zatim s kamatama koje mu duguje dužnik i napokon s glavnicom.

\(3\) Kad založena tražbina dospije za ispunjenje, založni je vjerovnik
dužan učiniti što je potrebno da je dužnik ispuni i primiti ispunjenje.

\(4\) Ispunjenjem založene tražbine založno pravo prelazi na stvar kojom
je tražbina ispunjena, ali kad je na ime ispunjenja založene mu tražbine
založni vjerovnik primio novac, dužan je položiti ga u sud. Jedino ako
je tražbina založnog dužnika već dospjela, ovlašten je od primljenoga
novca zadržati koliko mu se duguje, a ostatak je dužan predati
zalogodavcu.

**Zaštita zaloga**

Članak 335.

\(1\) Založni vjerovnik je ovlašten svakomu, pa i onomu čije je založeno
pravo, postavljati sve zahtjeve potrebne radi zaštite svojega založnoga
prava na tom zalogu, a osobito ima pravo:

\- zahtijevati od dužnika založene tražbine dospjele kamate i druga
povremena davanja koja daje ta tražbina, odnosno od trećega zahtijevati
ono što je primio na ime dospjelih kamata i drugih povremenih davanja,

\- zahtijevati od dužnika da mu ispuni založenu tražbinu koja je
dospjela, odnosno od trećega zahtijevati ono što je primio na ime
ispunjenja založene tražbine.

\(2\) Na zahtjeve koje založni vjerovnik postavlja radi ostvarenja
svojih ovlasti na založenom mu pravu, na odgovarajući se način
primjenjuju pravila koja vrijede za odgovarajuće zahtjeve založnoga
vjerovnika kojemu je založena pokretna odnosno nepokretna stvar, a
podredno obveznopravna pravila koja vrijede za vjerovnika koji ostvaruje
svoje pravo.

#### Glava 4. OSTVARENJE PRAVA NA NAMIRENJE 

**Pravo na namirenje založnoga vjerovnika**

Članak 336.

\(1\) Ako se zalogom osigurana tražbina ne ispuni o dospijeću, založni
je vjerovnik ovlašten ostvarivati svoje pravo na namirenje te tražbine
iz vrijednosti zaloga.

\(2\) Pravo na namirenje zalogom osigurane tražbine iz vrijednosti
zaloga ostvaruje založni vjerovnik putem suda, a po pravilima određenim
u ovom Zakonu i na način određen propisima o ovrsi novčanih tražbina,
ako nije što drugo određeno zakonom.

\(3\) Založni dužnik ima pravo od svagdašnjega vlasnika založene stvari,
a i od svakoga trećega, zahtijevati da trpi namirenje zalogom osigurane
tražbine iz vrijednosti založene stvari, ako nije što drugo zakonom
određeno.

\(4\) Založni vjerovnik može, bio njegov dužnik vlasnik zaloga ili ne,
po svojoj volji izabrati hoće li zahtijevati namirenje svoje tražbine
ponajprije iz vrijednosti zaloga ili iz imovine svog dužnika, ili
istodobno i zaloga i dužnikove imovine.

\(5\) Zahtijeva li založni vjerovnik namirenje iz vrijednosti zaloga,
ali ne uspije u cijelosti prodajom zaloga namiriti svoju tražbinu,
dužnik mu ostaje dužan razliku; naprotiv, proda li se zalog za više od
vjerovnikove tražbine, višak je dužnikov.

\(6\) Založni vjerovnik čije založno pravo tereti stvar na kojoj se
provodi postupak prisilnoga namirenja nečije tražbine prodajom zaloga
ovlašten je otkupiti tražbinu zbog koje se provodi taj postupak, ali to
može učiniti najkasnije do početka javne prodaje.

\(7\) Založni vjerovnik čije založno pravo tereti stvar ili pravo koje
je sposobno da daje plodove ili druge koristi iz čije bi se vrijednosti
mogla namiriti zalogom osigurana dospjela tražbina, ovlašten je
zahtijevati od suda da uspostavi privremenu upravu zalogom i postavi
upravitelja koji će biti ovlašten da ubire te plodove, odnosno koristi i
unovčava ih, te da dobivene iznose polaže u sud radi namirenja iz toga
pologa.

**Namirivanje izvansudskim putem**

Članak 337.

\(1\) Svoje pravo na namirenje zalogom osigurane tražbine iz vrijednosti
zaloga ovlašten je založni vjerovnik ostvarivati izvansudskim putem, ako
je predmet založnoga prava pokretna stvar ili pravo koje se ne smatra
nekretninom, a založni je dužnik u trenutku osnivanja založnoga prava
ili naknadno izričito u pisanom obliku dopustio takvo namirivanje.

\(2\) Ako je pokretna stvar ili pravo koje se ne smatra nekretninom dano
u zalog za osiguranje tražbine iz trgovačkoga posla, založni je
vjerovnik ovlašten izvansudskim putem ostvarivati svoje pravo na
namirenje te tražbine iz vrijednosti zaloga, ako založni dužnik nije
takvo namirivanje izričito isključio u trenutku osnivanja zaloga.

\(3\) Kad je založni vjerovnik ovlašten ostvarivati svoje pravo na
namirenje izvansudskim putem, ovlašten ga je ostvarivati putem javne
dražbe (javnoga nadmetanja), a na neki drugi način jedino ako ima na
temelju pravnoga posla ili zakona pravo da ga ostvaruje na taj način ili
je to u danim okolnostima jedini mogući način za ostvarenje prava na
namirenje.

\(4\) Ako je založnom vjerovniku, koji je ovlašten ostvarivati svoje
pravo na namirenje izvansudskim putem, založena takva pokretna stvar ili
pravo koje ima burzovnu ili tržišnu cijenu, on je ovlašten radi
namirenja prodati zalog za tu cijenu iz slobodne ruke, a putem osobe
koja je javno ovlaštena za prodaju na burzi, odnosno za javne prodaje
takvih stvari i prava.

\(5\) Ako je u zalog dan novac, založni je vjerovnik ovlašten svoju
dospjelu tražbinu osiguranu tim zalogom namiriti zadržavši za sebe
odgovarajući iznos. Isto vrijedi i kad vjerovnik namiruje svoju dospjelu
tražbinu iz novca koji primi na ime založene mu tražbine ili na ime
kamata odnosno drugih povremenih davanja koja daje založena tražbina,
ili iz založenih plodova koje nekretnina daje posredovanjem nekoga
pravnoga odnosa.

\(6\) Ako je založni vjerovnik ovlašten za sebe ubrati plodove od
pokretne stvari koja mu je predana u zalog, vrijednost ubranoga prebija
se po samom zakonu u trenutku ubiranja s tražbinom osiguranom zalogom,
pa makar i ona nije dospjela; založni je dužnik ovlašten u svako doba
zahtijevati da mu vjerovnik o svom trošku izda priznanicu o tom
prijeboju. Isto na odgovarajući način vrijedi i za vrijednost drugih
koristi koje je založni vjerovnik ovlašteno imao od založene stvari.

\(7\) Vjerovnik koji je neovlašteno ostvarivao svoje pravo na namirenje
izvansudskim putem, ili ga je ostvarivao na način na koji nije bio
ovlašten, odgovara za svaku štetu koja bi odatle proizašla.

**Zabilježba otkaza i tužbe**

Članak 338.

\(1\) Kad je, da bi došao do namirenja svoje tražbine iz vrijednosti
nekretnine, vjerovniku potrebno da prethodno putem parnice ishodi
pravomoćnu presudu kojom će biti naređeno založnom dužniku da je dužan
trpjeti namirenje iz vrijednosti zaloga, ili presudu kojom će osobno
dužniku biti naređeno da podmiri vjerovnikovu tražbinu, ovlašten je
zahtijevati da se u zemljišnim knjigama zabilježi tužba protiv vlasnika
nekretnine; isto je tako ovlašten zahtijevati da se zabilježi otkaz o
kojemu ovisi dospijeće tražbine.

\(2\) Zabilježeni će otkaz ili tužba djelovati i protiv svakoga
kasnijega vlasnika nekretnine, pa će se na temelju ovršne presude čije
je donošenje ishođeno zabilježenom tužbom ili zabilježenim otkazom moći
provesti ovrhu namirenjem iz nekretnine bez obzira tko je u međuvremenu
postao njezinim vlasnikom.

#### Glava 5. ZAŠTITA 

**Zahtjev za poštovanje založnoga prava**

Članak 339.

\(1\) Založni vjerovnik ima pravo zahtijevati od vlasnika zaloga da
prizna i trpi njegovo založno pravo kao teret na založenoj stvari, te da
trpi izvršavanje ovlaštenikova prava na njoj, a osobito namirenje
dospjele tražbine založnoga vjerovnika iz vrijednosti zaloga, te da
propušta činiti na zalogu ono što je zbog ovlaštenikova prava dužan
propuštati; isto ima pravo zahtijevati i od svake druge osobe koja
svojim činima niječe njegovo založno pravo ili ga bespravno onemogućuje
ili uznemirava u izvršavanju toga prava.

\(2\) Pravo iz stavka 1. ovoga članka ima svaki pojedini od više
ovlaštenika istoga založnoga prava.

\(3\) Pravo iz stavka 1. ovoga članka ne zastarijeva.

**Tužba založnoga vjerovnika**

Članak 340.

Da bi založni vjerovnik mogao u postupku pred sudom, odnosno drugim
nadležnim tijelom, ostvariti svoje pravo iz članka 339. ovoga Zakona,
mora dokazati svoje založno pravo i tuženikov čin onemogućivanja ili
uznemiravanja izvršavanja toga prava.

**Tužba predmnjevanoga založnoga vjerovnika**

Članak 341.

\(1\) Pravo na zaštitu svojega predmnjevanoga založnoga prava ima, poput
onoga koji je dokazao svoje založno pravo, i onaj koji u postupku pred
sudom ili drugim nadležnim tijelom dokaže pravni temelj i istinit način
svoga stjecanja posjeda zaloga, odnosno da je barem postojao upis
njegova založnoga prava na nekretnini u zemljišnoj knjizi (predmnjevani
založni vjerovnik).

\(2\) Na pravo predmnjevanoga založnoga vjerovnika na zaštitu, na
odgovarajući se način primjenjuju pravila o tužbi predmnjevanoga
vlasnika.

**Zaštita od povrede upisom u zemljišnu knjigu**

Članak 342.

Ako netko povrijedi založno pravo na nekretnini nevaljanim upisom u
zemljišnu knjigu, založni se vjerovnik ima pravo štititi od toga
sredstvima koja za zaštitu knjižnih prava daju pravila
zemljišnoknjižnoga prava.

#### Glava 6. PRESTANAK 

**Propast zaloga**

Članak 343.

Propadne li zalog a da na njegovo mjesto nije stupila druga stvar ili
pravo, založno pravo prestaje, ali tražbina ostaje i nadalje.

**Odreknuće**

Članak 344.

\(1\) Založno pravo prestaje valjanim odreknućem založnoga vjerovnika.

\(2\) Uzima se da se založni vjerovnik odrekao svoga založnoga prava ako
je bezuvjetno vratio posjed zaloga dužniku; no, inače založno pravo ne
prestaje gubitkom posjeda zaloga.

\(3\) Pojedini od više vjerovnika tražbine osigurane založnim pravom ne
može se valjano odreći toga založnoga prava bez pristanka ostalih.

\(4\) Vjerovnik tražbine koja je opterećena nečijim podzaložnim pravom
ili pravom osobne služnosti ne može se bez pristanka ovlaštenika tih
prava valjano odreći založnoga prava koje osigurava tu tražbinu.

\(5\) Ako je založno pravo upisano u zemljišnoj knjizi, ono će prestati
tek kad zbog odreknuća bude izbrisano u zemljišnoj knjizi.

**Istek roka i ispunjenje raskidnoga uvjeta**

Članak 345.

\(1\) Založno pravo koje je ograničeno rokom ili raskidnim uvjetom
prestaje zbog isteka toga roka ili ispunjenja uvjeta, ali će založno
pravo upisano u zemljišnoj knjizi prestati tek brisanjem toga prava.

\(2\) Založno pravo neće prestati ako je i istekao rok ili se ispunio
raskidni uvjet, ako pripada založnom vjerovniku koji nije znao niti je
iz zemljišne knjige morao znati za to ograničenje kad je stjecao
tražbinu osiguranu založnim pravom.

**Prestanak osigurane tražbine**

Članak 346.

Založno pravo prestaje kad prestane cijela njime osigurana tražbina i
sve sporedne tražbine kamata i troškova, ako nije što drugo zakonom
određeno.

**Raspolaganje neizbrisanom hipotekom**

Članak 347.

\(1\) Da bi založno pravo na nekretnini prestalo, nije dovoljno da je
prestala tražbina koju je osiguravala, već hipoteka prestaje brisanjem
iz zemljišne knjige.

\(2\) Dok hipoteka ne bude izbrisana, vlasnik njome opterećene
nekretnine može na temelju priznanice ili druge isprave koja dokazuje
prestanak tražbine osigurane tom hipotekom, prenijeti tu hipoteku na
novu tražbinu koja nije veća od one upisane koja je prestala.

\(3\) Prava na to raspolaganje hipotekom iz stavka 2. ovoga članka ne
može se vlasnik odreći pri osnivanju hipoteke, ali ako se nekomu obvezao
da će ishoditi brisanje određene hipoteke, i to je u zemljišnoj knjizi
zabilježeno kod te hipoteke, on ipak ne može njome raspolagati.

\(4\) Ako se nakon prestanka hipotekom osigurane tražbine proda
nekretnina u ovršnom postupku radi namirenja novčane tražbine ili se nad
njom uspostavi prisilna uprava, a hipoteka nije izbrisana niti je
nekretnina ili založno pravo preneseno komu drugomu, neće se prilikom
razdiobe kupovnine uzimati u obzir ta hipoteka.

\(5\) Vlasniku pripada pravo na dio kupovnine samo onda ako hipotekom
osigurana tražbina još postoji prema trećoj osobi, ili ako vlasniku
pripada naknada za ispunjenje te tražbine.

**Zabilježba pridržaja prvenstvenoga reda**

Članak 348.

\(1\) U slučaju brisanja hipoteke može vlasnik istodobno ishoditi da se
u zemljišnoj knjizi zabilježi da je za upis nove hipoteke do visine
izbrisane pridržan prvenstveni red za vrijeme od tri godine od odobrenja
te zabilježbe. Promijeni li se vlasništvo, taj pridržaj djeluje i u
korist novoga vlasnika, ali u slučaju prisilne javne dražbe te
nekretnine ovaj se pridržaj ne uzima u obzir, ako nije iskorišten prije
zabilježbe rješenja kojim je dopuštena ovrha na toj nekretnini radi
naplate nečije novčane tražbine.

\(2\) Vlasnik nekretnine može zahtijevati da se u prvenstvenom redu i do
visine hipoteke kojom je nekretnina opterećena upiše hipoteka za novu
tražbinu, ali s ograničenjem da će nova hipoteka imati pravni učinak
jedino ako se brisanje stare hipoteke uknjiži u roku od godine dana od
odobrenja upisa nove.

\(3\) Ako se u roku iz stavka 2. ovoga članka ne zatraži brisanje stare
hipoteke ili ono ne bude dopušteno, prestat će nova hipoteka čim
protekne rok te će se ona brisati po službenoj dužnosti, zajedno sa svim
upisima koji se na nju odnose. Brisanje stare hipoteke ovlašten je
tražiti ne samo hipotekarni dužnik nego i vjerovnik u čiju je korist
upisana nova hipoteka.

\(4\) Ako je starija hipoteka opterećena, nova koja je upisana na
njezinu mjestu u prvenstvenom redu imat će pravni učinak jedino uz
daljnji uvjet da se taj teret izbriše ili s pristankom sudionika prenese
na novu hipoteku. Ako starija hipoteka tereti više nekretnina zajednički
(simultano), nova dobiva pravni učinak jedino uz daljnji uvjet da se
starija hipoteka izbriše na svim nekretninama koje tereti.

\(5\) Odredbe ovoga članka primjenjivat će se na odgovarajući način i
kad bi nova tražbina trebala stupiti na mjesto dviju ili više
hipotekarnih tražbina koje u prvenstvenom redu dolaze neposredno jedna
iza druge.

**Zaštita tuđega povjerenja**

Članak 349.

Založno pravo na nekretnini koje nije upisano u zemljišnoj knjizi
prestaje kad njime opterećenu nekretninu stekne osoba koja nije znala
niti morala znati da ono postoji.

**Prestanak založnoga vjerovnika**

Članak 350.

Založno pravo prestaje ako pravna osoba koja je založni vjerovnik izgubi
svoju osobnost, a nema sveopćega pravnoga sljednika; ali založno pravo
upisano u zemljišnoj knjizi prestat će tek brisanjem.

**Ukinuće**

Članak 351.

\(1\) Založno pravo na nekretninama prestaje ukinućem na temelju odluke
zemljišnoknjižnoga suda koji, nakon što provede postupak koji je za to
predviđen odredbama zakona koji uređuje zemljišnoknjižno pravo, dopusti
amortizaciju hipoteke.

\(2\) U slučaju iz stavka 1. ovoga članka založno će pravo prestati
brisanjem u zemljišnoj knjizi.

**Rasterećenje zakonom ili odlukom upravne vlasti**

Članak 352.

\(1\) Založna prava prestaju ispunjenjem pretpostavaka koje za to odredi
posebni zakon.

\(2\) Ako je založno pravo upisano u zemljišnoj knjizi, prestat će tek
brisanjem, ako zakonom nije drukčije određeno.

\(3\) Ako ukidanje založnog prava ima značenje izvlaštenja, založni
vjerovnik ima pravo na punu naknadu, a isto tako i nositelji stvarnih
prava na tražbini koja je bila osigurana ukinutim založnim pravom.

**Prestanak sudskoga i zakonskoga založnoga prava**

Članak 353.

\(1\) Ako nije što drugo određeno zakonom, prisilno založno pravo
prestaje pravomoćnošću rješenja koja ukidaju provedene radnje i mjere
kojima je to pravo bilo osnovano, a ako je u tom postupku provedeno
namirenje - pravomoćnošću rješenja o namirenju, s time da hipoteka
prestaje brisanjem iz zemljišnih knjiga.

\(2\) Zakonsko založno pravo prestaje kao i dobrovoljno, a i prestankom
okolnosti zbog kojih je na temelju zakona osnovano, ako nije što drugo
zakonom određeno. Ako je upisano u zemljišnu knjigu, prestaje tek
brisanjem.

### Dio osmi STVARNA PRAVA STRANIH OSOBA 

**Primjena zakona na strane osobe**

Članak 354.

\(1\) Odredbe ovoga Zakona primjenjuju se i na strane fizičke i pravne
osobe, osim ako je što drugo zakonom ili međunarodnim ugovorom određeno.

\(2\) Ograničenja koja za strane osobe postavlja zakon glede prava
vlasništva nekretnina na području Republike Hrvatske ne mogu se na
odgovarajući način primijeniti na pravo vlasništva pokretnih stvari,
niti na ograničena stvarna prava.

**Strane osobe**

Članak 355.

\(1\) Fizička osoba smatra se sa stajališta ovoga Zakona stranom kad
nema državljanstvo Republike Hrvatske, osim ako je što drugo određeno
zakonom.

\(2\) Ne smatraju se sa stajališta ovoga Zakona stranim osobama one koje
nemaju državljanstvo Republike Hrvatske, ali su iseljenici s područja
Republike Hrvatske ili su njihovi potomci, a tijelo državne uprave
nadležno za odlučivanje o državljanstvu utvrdilo je da ispunjavaju
pretpostavke za stjecanje državljanstva Republike Hrvatske.

\(3\) Pravna osoba smatra se sa stajališta ovoga Zakona stranom osobom
kad ima registrirano sjedište izvan područja Republike Hrvatske, osim
ako je što drugo zakonom određeno.

**Vlasništvo nekretnina**

Članak 356.

\(1\) Strane fizičke i pravne osobe mogu, pod pretpostavkom uzajamnosti,
stjecati na temelju nasljeđivanja vlasništvo nekretnina na području
Republike Hrvatske.

\(2\) Strane fizičke i pravne osobe mogu ako zakonom nije drukčije
određeno, pod pretpostavkom uzajamnosti, stjecati vlasništvo nekretnina
na području Republike Hrvatske, ako suglasnost za to dade ministar
nadležan za poslove pravosuđa Republike Hrvatske.

\(3\) Suglasnost iz stavka 2. ovoga članka je upravni akt.

\(4\) Brisan.

**Suglasnost**

Članak 357.

\(1\) Ako je za stjecanje prava vlasništva nekretnine potrebna
suglasnost ministra nadležnog za poslove pravosuđa Republike Hrvatske,
pravni posao kojemu je cilj stjecanje toga prava vlasništva ništetan je
bez suglasnosti ministra nadležnog za poslove pravosuđa.

\(2\) O davanju suglasnosti za stjecanje prava vlasništva odlučuje
nadležni ministar na zahtjev strane osobe koja namjerava steći
vlasništvo određene nekretnine ili osobe koja namjerava otuđiti tu
nekretninu.

\(3\) Strana osoba kojoj je uskraćena suglasnost za stjecanje prava
vlasništva na nekretnini ne može ponoviti zahtjev za davanje suglasnosti
na stjecanje prava vlasništva iste nekretnine prije nego što protekne
pet godina od dana podnošenja zahtjeva koji je odbijen.

**Nekretnine na isključenom području**

Članak 358.

\(1\) Strana osoba ne može biti vlasnikom nekretnine koja leži na
području koje je radi zaštite interesa i sigurnosti Republike Hrvatske
zakonom proglašeno područjem na kojem strane osobe ne mogu imati pravo
vlasništva, osim ako je zakonom što drugo određeno.

\(2\) Stranoj osobi koja je stekla pravo vlasništva na nekretnini prije
nego što je područje na kojemu nekretnina leži proglašeno područjem iz
stavka 1. ovoga članka, prestaje pravo vlasništva te nekretnine, a ona
ima pravo na naknadu prema propisima o izvlaštenju.

\(3\) Ako strana osoba ne može na području iz stavka 1. ovoga članka
steći vlasništvo nekretnine koje bi inače stekla nasljeđivanjem, ona ima
pravo na naknadu prema propisima o izvlaštenju, kao da joj je ta
nekretnina oduzeta u postupku izvlaštenja.

Članak 358.a - prije RH u OECD

\(1\) Odredbe članka 354. do 358. Zakona o vlasništvu i drugim stvarnim
pravima (»Narodne novine«, br. 91/96., 68/98., 137/99., 22/00., 73/00.,
114/01., 79/06. i 141/06.) ne odnose se na državljane i pravne osobe iz
država članica Europske unije. Te osobe stječu pravo vlasništva
nekretnina pod pretpostavkama koje vrijede za stjecanje prava vlasništva
za državljane Republike Hrvatske i pravne osobe sa sjedištem u Republici
Hrvatskoj.

\(2\) Odredba stavka 1. ovoga članka ne odnosi se na nekretnine u
izuzetim područjima:

-- poljoprivredno zemljište određeno posebnim zakonom,

-- zaštićeni dijelovi prirode prema posebnom zakonu.

Članak 358.a (NN
[52/25](https://www.zakon.hr/c/zakon/540603/nn-52-2025-%2821.3.2025.%29%2C-zakon-o-izmjeni-zakona-o-vlasni%C5%A1tvu-i-drugim-stvarnim-pravima)) -
nakon RH u OECD

\(1\) Odredbe članaka 354. do 358. ovoga Zakona ne odnose se na
državljane i pravne osobe iz država članica Europske unije, država
ugovornica Europskoga gospodarskog prostora te država članica
Organizacije za ekonomsku suradnju i razvoj (OECD) ili država
pristupnica Kodeksa o liberalizaciji kretanja kapitala i Kodeksa o
liberalizaciji nevidljivih transakcija. Te osobe stječu pravo vlasništva
nekretnina pod pretpostavkama koje vrijede za stjecanje prava vlasništva
za državljane Republike Hrvatske i pravne osobe sa sjedištem u Republici
Hrvatskoj.

\(2\) Odredba stavka 1. ovoga članka ne isključuje mogućnost donošenja
mjera opravdanih razlozima javnog morala, javnog poretka ili sigurnosti,
zaštite zdravlja, mjera potrebnih za zaštitu osnovnih sigurnosnih
interesa, kao i mjera potrebnih za ispunjenje obveza vezanih uz očuvanje
međunarodnog mira i sigurnosti.

\(3\) Odredbe ovoga članka ne odnose se na poljoprivredno zemljište
sukladno posebnom zakonu.

Članak 358.b

\(1\) Nekretnine za koje je stranoj osobi prestalo pravo vlasništva na
temelju članka 358. stavak 2., kao i nekretnine koje strana osoba ne
može steći nasljeđivanjem na temelju članka 358. stavka 3. Zakona o
vlasništvu i drugim stvarnim pravima postaju vlasništvo Republike
Hrvatske, koja je obveznik naknade. Nasljednik ostvaruje pravo na
naknadu prema propisima o izvlaštenju, na temelju pravomoćnog rješenja o
nasljeđivanju kojim mu je to pravo utvrđeno.

\(2\) Založna prava i druga stvarnopravna osiguranja koja su teretila
nekretninu terete naknadu koju stječe nasljednik.

\(3\) Ostala stvarna prava trećih osoba koja su teretila nekretninu ne
prestaju.

\(4\) Odredbe ovoga članka primjenjuju se i na druge nekretnine koje
strane osobe ne mogu steći nasljeđivanjem.

[]{#_Toc219830823 .anchor}

### Dio deveti PRIJELAZNE I ZAVRŠNE ODREDBE 

#### Glava 1. PRETVORBA DRUŠTVENOG VLASNIŠTVA 

**Opće odredbe o pretvorbi**

Članak 359.

\(1\) Što je odredbama ove glave određeno o pretvorbi prava upravljanja,
korištenja i raspolaganja stvarima u društvenom vlasništvu te o
pretvorbi prava korištenja neizgrađenoga građevinskoga zemljišta u
društvenom vlasništvu za nositelje tih prava, vrijedi i za njihove
nasljednike i druge pravne sljednike.

\(2\) Pravo vlasništva i druga prava koja se steknu po odredbama ovoga
Zakona o pretvorbi prava upravljanja, korištenja i raspolaganja stvarima
u društvenom vlasništvu te o pretvorbi prava korištenja građevinskoga
zemljišta u društvenom vlasništvu, stečena su pod uvjetom da nisu u
sukobu s pravima koja na bivšim društvenim stvarima pripadaju drugim
osobama na temelju propisa o denacionalizaciji.

**Pretvorba prava upravljanja, korištenja i raspolaganja**

Članak 360.

\(1\) Pravo upravljanja, odnosno korištenja i raspolaganja na stvari u
društvenom vlasništvu postalo je pretvorbom nositelja toga prava - pravo
vlasništva one osobe koja je pretvorbom postala sveopći pravni sljednik
dotadašnjega nositelja prava upravljanja, odnosno korištenja i
raspolaganja na toj stvari, ako je stvar sposobna biti predmetom prava
vlasništva; osim ako posebnim zakonom nije određeno drukčije.

\(2\) Pravo upravljanja, odnosno korištenja i raspolaganja na stvari u
društvenom vlasništvu osobe koja se do stupanja na snagu ovoga Zakona
nije pretvorila u subjekt prava vlasništva, postaje stupanjem na snagu
ovoga Zakona pravo vlasništva dotadašnjega nositelja prava upravljanja,
odnosno korištenja i raspolaganja na toj stvari, ako je stvar sposobna
biti predmetom prava vlasništva, osim ako posebnim zakonom nije određeno
drukčije.

\(3\) Odredbe stavka 1. i 2. ovoga članka, na odgovarajući se način
primjenjuju na sva stvarna prava.

\(4\) Za upise prava upravljanja, odnosno korištenja i raspolaganja u
zemljišnim knjigama i u drugim javnim upisnicima koji su provedeni do
dana stupanja na snagu ovoga Zakona, uzet će se da su upisi prava
vlasništva.

**Pretvorba prava korištenja neizgrađenoga građevinskoga zemljišta**

Članak 361.

\(1\) Pravo korištenja neizgrađenoga građevinskog zemljišta u društvenom
vlasništvu koje nije prestalo do donošenja ovoga Zakona pretvara se
njegovim stupanjem na snagu u pravo vlasništva dotadašnjega nositelja
toga prava ili njegova pravnoga sljednika.

\(2\) Odredba stavka 1. ovoga članka na odgovarajući se način
primjenjuje i na prvenstveno pravo korištenja građevinskoga zemljišta u
društvenom vlasništvu.

\(3\) Za upise prava iz stavka 1. i 2. ovoga članka u zemljišnim
knjigama koji su izvršeni do dana stupanja na snagu ovoga Zakona uzet će
se da su upisi prava vlasništva.

**Predmnjeve**

Članak 362.

\(1\) Smatra se da je vlasnik nekretnine u društvenom vlasništvu osoba
koja je u zemljišnim knjigama upisana kao nositelj prava upravljanja,
korištenja ili raspolaganja tom nekretninom, a tko tvrdi suprotno, treba
to dokazati.

\(2\) Smatra se da je osoba koja je u zemljišnoj knjizi upisana kao
nositelj prava korištenja neizgrađenoga građevinskoga zemljišta u
društvenom vlasništvu, odnosno nositelj prvenstvenoga prava korištenja
takva zemljišta, vlasnik toga zemljišta, a tko tvrdi suprotno, treba to
dokazati.

\(3\) Smatra se da su vlasništvo Republike Hrvatske sve stvari iz
društvenoga vlasništva na području Republike Hrvatske glede kojih nije
utvrđeno u čijem su vlasništvu niti djeluje predmnjeva vlasništva iz
stavka 1. i 2. ovoga članka, a tko tvrdi suprotno, treba to dokazati.

\(4\) Što je u stavku 1. do 3. ovoga članka određeno glede stvari,
vrijedi na odgovarajući način i za prava koja su bila u društvenom
vlasništvu.

**Zaštita pretvorenih prava**

Članak 363.

\(1\) Osoba čije pravo vlasništva potječe od nekadašnjega prava
upravljanja ili korištenja i raspolaganja stvari u društvenom
vlasništvu, odnosno od nekadašnjega prava korištenja ili prvenstvenoga
prava korištenja građevinskoga zemljišta u društvenom vlasništvu, ima
pravo na zaštitu svoga prava kao svaki vlasnik, uz odgovarajuću primjenu
odredaba članka 161. do 168. ovoga Zakona, ako nije što posebno određeno
zakonom.

\(2\) Osoba iz stavka 1. ovoga članka koja se ne može osloniti na
predmnjevu vlasništva, ili koja dokazuje suprotno od nje, dokazat će
svoje pravo vlasništva ako dokaže da je ona odnosno njezin pravni
prednik bio stekao pravo upravljanja ili korištenja i raspolaganja,
odnosno pravo korištenja ili prvenstvenoga prava korištenja
građevinskoga zemljišta u društvenom vlasništvu, na valjanom pravnom
temelju i uz ispunjenje svih ostalih pretpostavaka koje su se za
stjecanje toga prava zahtijevale u trenutku stjecanja.

**Upis neuknjiženih prava na nekretninama**

Članak 364.

\(1\) Upis prava vlasništva nekretnine koje potječe od nekadašnjega
prava upravljanja ili korištenja i raspolaganja stvari u društvenom
vlasništvu provest će se po pravilima zemljišnoknjižnoga prava, ako ovim
člankom Zakona nije što drugo propisano.

\(2\) Zemljišnoknjižni sud dopustit će upis prava vlasništva protiv
knjižnoga prednika koji je u zemljišnu knjigu upisan kao vlasnik ili kao
nositelj prava upravljanja, odnosno korištenja i raspolaganja. Ako je
pravo upravljanja, korištenja ili raspolaganja izvanknjižno bilo
prenašano na više osoba uzastopce, upis će se provesti u korist onoga
koji dokaže neprekinuti niz izvanknjižnih stjecanja od knjižnoga
prednika do sebe.

\(3\) Zemljišnoknjižni sud dopustit će uknjižbu prava vlasništva na
temelju privatnih isprava na kojima nije ovjerovljen potpis one osobe
čije se pravo ograničuje, opterećuje, ukida ili prenosi, ako je, nakon
promjene osobe ovlaštene na to raspolaganje, tu ispravu supotpisala i
svoj potpis ovjerovila osoba koja je u času ovjere ovlaštena na
potpisivanje takvih isprava, ili osoba koja je u času ovjere ovlaštena
za potpisivanje takvih isprava kao pravni sljednik osobe koja je
nekretninom raspolagala, ili državni pravobranitelj Republike Hrvatske u
slučajevima kad osoba koja je nekretninom raspolagala nema pravnoga
sljednika.

\(4\) Da bi zemljišnoknjižni sud dopustio uknjižbu po odredbi stavka 3.
ovoga članka, uz izjavu supotpisanu prema pravilima iz toga stavka treba
priložiti javnu ili javnoovjerovljenu ispravu iz koje je vidljiva ovlast
supotpisnika, te dokaz o pravnom sljedništvu ili njegovu izostanku.

\(5\) Smatrat će se da je osoba čije se pravo ograničuje, opterećuje,
ukida ili prenosi dopustila upis u korist stjecatelja i kad je izjavu o
tome u propisanom obliku dala osoba ovlaštena na supotpis po stavku 3.
ovoga članka.

\(6\) Osobe koje u zemljišnim knjigama nisu upisane kao nositelji prava
upravljanja, korištenja ili raspolaganja, a ne raspolažu ispravom
valjanom za zemljišnoknjižni upis prava vlasništva, upisat će pravo
vlasništva tih nekretnina upisom u zemljišnu knjigu na temelju odluke
suda, pošto dokažu da su bile izvanknjižni nositelji takva prava na
nekretnini u društvenom vlasništvu.

\(7\) Odredbe stavka 1. do 6. ovoga članka vrijede na odgovarajući način
i za izvanknjižne nositelje ograničenih stvarnih prava na nekretninama,
ako nije što drugo zakonom određeno.

**Upis vlasništva u koje se pretvorilo pravo korištenja građevinskoga
zemljišta**

Članak 365.

\(1\) Upis prava vlasništva nekretnine koje potječe od nekadašnjega
prava korištenja neizgrađenoga građevinskoga zemljišta u društvenom
vlasništvu ili od prvenstvenoga prava korištenja takva zemljišta provest
će se po pravilima zemljišnoknjižnoga prava, a uz odgovarajuću primjenu
odredaba članka 364. ovoga Zakona, ako ovim člankom nije što drugo
propisano.

\(2\) Zemljišnoknjižni će sud na zahtjev osobe koja za to ima pravni
interes dopustiti brisanje društvenoga vlasništva i prava korištenja,
odnosno prvenstvenoga prava korištenja te će upisati pravo vlasništva u
korist osobe koja je kao nositelj prava korištenja, odnosno
prvenstvenoga prava korištenja bila upisana u zemljišnoj knjizi.

\(3\) U korist osobe koja u zemljišnim knjigama nije upisana kao
nositelj prava korištenja neizgrađenoga građevinskog zemljišta dopustit
će zemljišnoknjižni sud brisanje društvenoga vlasništva te će upisati
njezino pravo vlasništva na temelju rješenja o davanju na korištenje
građevinskoga zemljišta, rješenja o oduzimanju zemljišta iz posjeda
prijašnjega vlasnika ili korisnika i davanju njoj na korištenje
(rješenja o provedbi deposedacije u njezinu korist) te ugovora o
međusobnim pravima i obvezama sklopljenim u skladu s uvjetima uvrđenim u
rješenju o davanju na korištenje građevinskoga zemljišta.

\(4\) U korist osobe koja u zemljišnim knjigama nije upisana kao
nositelj prava korištenja neizgrađenoga građevinskoga zemljišta, a ne
može predočiti isprave navedene u stavku 3. ovoga članka,
zemljišnoknjižni sud dopustit će upis prava vlasništva na temelju odluke
suda, pošto ona dokaže da je imala to pravo korištenja stečeno na
valjanom pravnom temelju i na propisani način.

\(5\) Ako je pravo korištenja ili prvenstveno pravo korištenja preneseno
na više osoba uzastopce, upis će se provesti u korist zadnjeg nositelja
toga prava na neizgrađenom građevinskom zemljištu, ako dokaže
neprekinuti niz izvanknjižnih stjecanja od knjižnoga prednika do sebe.

\(6\) Tko tvrdi da je pravo korištenja na neizgrađenom građevinskom
zemljištu odnosno prvenstveno pravo korištenja toga zemljišta u
međuvremenu izvanknjižno prestalo, treba to dokazati pred sudom da bi se
na temelju sudske odluke izbrisalo to pravo odnosno pravo vlasništva u
koje se ono pretvorilo.

#### Glava 2. USPOSTAVA PRAVNOGA JEDINSTVA NEKRETNINE 

**Jedinstvenost nekretnine**

Članak 366.

\(1\) Od dana stupanja na snagu ovoga Zakona, u Republici Hrvatskoj
vrijedi načelo pravne jedinstvenosti određeno člankom 9. ovoga Zakona,
ako posebnim zakonom nije što drugo određeno.

\(2\) Uspostava jedinstvenosti nekretnine provodi se po odredbama ove
glave, ako posebnim zakonom nije drukčije određeno.

\(3\) Od dana stupanja na snagu ovoga Zakona pravni poslovi koji su
suprotni načelu jedinstvenosti nekretnine ne proizvode pravne učinke.

\(4\) Kad dvostrano ili jednostrano obvezni ugovor ne proizvodi pravne
učinke zbog suprotnosti načelu jedinstvenosti nekretnine, svaka ugovorna
strana, a i treći u čiju je korist ugovor sklopljen, ima pravo
zahtijevati pravednu izmjenu ugovora kojom bi se taj nedostatak uklonio.

##### Odjeljak 1. Uspostava jedinstva zemljišta i zgrade 

**Pravno sjedinjenje zemljišta i upisane zgrade**

Članak 367.

\(1\) Ako je do stupanja na snagu ovoga Zakona na zemljištu u društvenom
vlasništvu izgrađena zgrada u nečijem vlasništvu te je upisana u
zemljišnoj knjizi kao zemljišnoknjižno tijelo zasebno od zemljišta na
kojem je izgrađena, vlasnik zgrade steći će pravo vlasništva cijele
nekretnine spajanjem svih tih zemljišnoknjižnih tijela u jedno uz upis
prava vlasništva na spojenom tijelu u korist vlasnika zgrade.

\(2\) Nadležni će sud u slučaju iz stavka 1. ovoga članka odrediti
spajanje zemljišnoknjižnih uložaka u jedan na zahtjev vlasnika zgrade.

\(3\) Ukinut.

\(3\) U slučaju kad se zbog uspostave jedinstva nekretnine spaja više
zemljišnoknjižnih tijela u jedno, ne dira se u prava koja su do tog
spajanja postojala u korist ili na teret jednoga i drugoga
zemljišnoknjižnoga tijela, nego će se po službenoj dužnosti upisati u
korist, odnosno na teret odnosnoga suvlasničkoga dijela; a ako to nije
moguće, upisat će se u korist, odnosno na teret spojenoga tijela, svako
s onim prvenstvenim redom koje ima prema vremenu svoga nastanka, odnosno
prema provedenom ustupu prvenstva.

**Pravno sjedinjenje zemljišta i neupisane zgrade**

Članak 368.

\(1\) Ako je do stupanja na snagu ovoga Zakona na zemljištu u društvenom
vlasništvu izgrađena zgrada koja je u trenutku stupanja na snagu ovoga
Zakona u nečijem vlasništvu, ali nije upisana u zemljišnoj knjizi iako
je upisano zemljište na kojem je izgrađena, vlasnik te zgrade steći će
pravo vlasništva cijele nekretnine upisom postojanja zgrade na
zemljišnoj čestici na kojoj je izgrađena, uz upis prava vlasništva na
cijelom zemljišnoknjižnom tijelu u korist vlasnika zgrade.

\(2\) Ako je do stupanja na snagu ovoga Zakona na zemljištu u društvenom
vlasništvu izgrađena zgrada koja je u trenutku stupanja na snagu ovoga
Zakona u nečijem vlasništvu, a na tom je zemljištu upisano pravo
korištenja građevinskoga zemljišta u društvenom vlasništvu, odnosno
prvenstvenoga prava korištenja građevinskoga zemljišta u društvenom
vlasništvu u korist vlasnika te zgrade, nadležni će sud na zahtjev
vlasnika zgrade odrediti upis iz stavka 1. ovoga članka na temelju
obavijesti nadležnoga katastarskoga tijela da je na odnosnoj
građevinskoj čestici izgrađena zgrada.

\(3\) Ako je do stupanja na snagu ovoga Zakona na zemljištu u društvenom
vlasništvu izgrađena zgrada koja je u trenutku stupanja na snagu ovoga
Zakona u nečijem vlasništvu, ali na zemljištu nije upisano pravo
korištenja građevinskoga zemljišta u društvenom vlasništvu, odnosno
prvenstvenoga prava korištenja građevinskoga zemljišta u društvenom
vlasništvu u korist vlasnika te zgrade, nadležni će sud na zahtjev
vlasnika zgrade odrediti upis iz stavka 1. ovoga članka na temelju
ovršne odluke vlasti kojom je radi izgradnje zgrade dodijeljeno pravo
korištenja odnosno utvrđeno prvenstveno pravo korištenja njegovu
nositelju, ugovora o međusobnim pravima i obvezama sklopljenim u skladu
s uvjetima utvrđenim u toj odluci te obavijesti nadležnoga katastarskoga
tijela da je na odnosnoj građevinskoj čestici izgrađena zgrada.

\(4\) Ako je do stupanja na snagu ovoga Zakona na zemljištu u društvenom
vlasništvu izgrađena zgrada koja je u trenutku stupanja na snagu ovoga
Zakona u nečijem vlasništvu, ali to zemljište nije upisano u zemljišnu
knjigu, vlasnik te zgrade steći će vlasništvo cijele nekretnine
odgovarajućom primjenom odredaba stavka 3. ovoga članka, s time da će,
umjesto upisom u zemljišnu knjigu, vlasništvo nekretnine steći
polaganjem u sud isprave na temelju koje bi se inače mogao dopustiti
upis prema odredbi stavka 3. ovoga članka; na to će se na odgovarajući
način primijeniti odredba članka 120. stavka 4. ovoga Zakona.

**Pravno sjedinjenje nekretnine i pretvorba prava upravljanja,
korištenja ili raspolaganja**

Članak 369.

\(1\) Ako je do stupanja na snagu ovoga Zakona na zemljištu u društvenom
vlasništvu izgrađena zgrada koja je u trenutku stupanja na snagu ovoga
Zakona u društvenom vlasništvu, a pravo upravljanja, korištenja ili
raspolaganja zgradom pripadalo je pravnoj osobi različitoj od one kojoj
je pripadalo pravo upravljanja ili korištenja i raspolaganja zemljištem,
pravo vlasništva cijele nekretnine steći će vlasnik zgrade na način
određen člancima 367. i 368. ovoga Zakona, koji se primjenjuju na
odgovarajući način.

\(2\) U slučaju iz stavka 1. ovoga članka vlasnik je osoba čije se pravo
upravljanja, korištenja ili raspolaganja pretvorilo u pravo vlasništva
prema odredbama ovoga ili posebnoga zakona.

##### Odjeljak 2. Uspostava jedinstva nekretnine i posebnih dijelova zgrade 

**Povezivanje etažnoga vlasništva sa suvlasništvom**

Članak 370.

\(1\) Vlasništvo na posebnom dijelu zgrade (etažno vlasništvo), a isto
tako i pravo raspolaganja na posebnom dijelu zgrade u društvenom
vlasništvu, stečeno na temelju prijašnjih propisa, od stupanja na snagu
ovoga Zakona vlasništvo je posebnih dijelova nekretnine, kako je uređeno
odredbama ovoga Zakona, pa se prosuđuje po njima, ako ovim prijelaznim
odredbama nije što posebno određeno.

\(2\) Vlasnik posebnoga dijela zgrade iz stavka 1. ovoga članka nakon
stupanja na snagu ovoga Zakona ostaje vlasnikom svoga posebnoga dijela
nekretnine, a nositelj prava raspolaganja na posebnom dijelu zgrade
postaje vlasnikom toga posebnoga dijela, s time da se vlasništvo
posebnoga dijela nekretnine neodvojivo povezuje s određenim suvlasničkim
dijelom cijele nekretnine po odredbama stavka 3. i 4. ovoga članka.

\(3\) Vlasniku posebnoga dijela zgrade iz stavka 2. ovoga članka pripada
stupanjem na snagu ovoga Zakona odgovarajući suvlasnički dio cijele
nekretnine, umjesto njegova dosadašnjega sudjelovanja u zajedničkom
nedjeljivom vlasništvu zajedničkih dijelova porodične zgrade sa
suvlasništvom zemljišta, odnosno umjesto njegova dotadašnjega
sudjelovanja u trajnom pravu korištenja zajedničkih dijelova
višestambene zgrade s pravom trajnoga korištenja zemljišta.

\(4\) Veličina odgovarajućega suvlasničkoga dijela iz stavka 3. ovoga
članka utvrdit će se odgovarajućom primjenom pravila ovoga Zakona o
veličini odgovarajućega suvlasničkoga dijela nekretnine koji ovlašćuje
suvlasnika da ima u svome vlasništvu posebni dio zgrade; do tada se
smatra da su dijelovi svih suvlasnika jednaki, ali svaki od suvlasnika
nekretnine, pa makar i ne bio vlasnikom posebnoga dijela zgrade, može
zahtijevati da se utvrdi veličina suvlasničkih dijelova koje će sud među
njih pravedno podijeliti.

\(5\) Osobe koje su po prijašnjim propisima imale valjani pravni temelj
za stjecanje vlasništva stana odnosno drugoga posebnoga dijela
nekretnine, ovlaštene su na tom temelju steći taj stan odnosno drugi
posebni dio zgrade zajedno s odgovarajućim suvlasničkim dijelom cijele
nekretnine, čija će se veličina utvrditi prema odredbama stavka 4. ovoga
članka.

\(6\) Vlasništvo određenoga posebnoga dijela nekretnine, povezanoga s
određenim suvlasničkim dijelom te nekretnine, upisuje se u zemljišnoj
knjizi uz odgovarajuću primjenu odredaba predviđenih ovim Zakonom za
uspostavu vlasništva na posebnom dijelu; do tada već provedeni upisi
vlasništva na posebnom dijelu zgrade, odnosno upisi prava raspolaganja
na posebnom dijelu zgrade u društvenom vlasništvu smatraju se upisima
prava vlasništva posebnoga dijela nekretnine povezanoga sa suvlasničkim
dijelom te nekretnine koji je određen po stavku 4. ovoga članka.

Članak 371.

Prestao važiti.

**Posebni dijelovi nastali prenamjenom, nadogradnjom, prigradnjom ili
dogradnjom**

Članak 372.

\(1\) Tko je do stupanja na snagu ovoga Zakona, a na temelju odobrenja
koje je nadležna vlast dala u granicama svoje ovlasti na takvo
imovinskopravno raspolaganje, o svome trošku proveo prenamjenu
zajedničkih prostorija u zgradi u društvenom vlasništvu u stan ili drugu
samostalnu prostoriju, stekao je time na temelju i u okviru toga
odobrenja pravo vlasništva prenamijenjenih prostorija kao posebnoga
dijela nekretnine, zajedno s odgovarajućim suvlasničkim dijelom cijele
nekretnine, u smislu odredaba članka 370. ovoga Zakona.

\(2\) Odredba stavka 1. ovoga članka primjenjuje se na odgovarajući
način i na nadogradnje, dogradnje i prigradnje nekretnine izvršene do
stupanja na snagu ovoga Zakona na temelju valjanoga odobrenja nadležne
vlasti i o svome trošku.

\(3\) Ako je do stupanja na snagu ovoga Zakona provedena prenamjena,
nadogradnja, pregradnja ili dogradnja iz stavka 1. i 2. ovoga članka,
nadležni će sud na zahtjev zainteresirane osobe odrediti upis u
zemljišnoj knjizi toga vlasništva uspostavljenoga na odgovarajućem
suvlasničkom dijelu cijele nekretnine, a na temelju ovršne sudske odluke
kojom je utvrđeno stjecanje vlasništva posebnoga dijela nekretnine te
takve odluke kojom je utvrđena veličina odgovarajućega suvlasničkoga
dijela, odnosno na temelju isprave svih suvlasnika cijele nekretnine
kojom oni priznaju stjecanje vlasništva posebnoga dijela nekretnine i
sporazumno određuju veličinu odgovarajućega suvlasničkoga dijela na
kojem se to vlasništvo osniva.

**Pripadci posebnoga dijela nastali prenamjenom, nadogradnjom,
prigradnjom ili dogradnjom**

Članak 373.

\(1\) Tko je do stupanja na snagu ovoga Zakona, a na temelju odobrenja
koje je nadležna vlast dala u granicama svoje ovlasti na takvo
imovinskopravno raspolaganje, o svome trošku proveo prenamjenu
zajedničkih prostorija u zgradi u društvenom vlasništvu u dio koji bi
služio njegovu posebnom dijelu nekretnine, njegovo se pravo vlasništva
posebnoga dijela protegnulo i na taj dio kao pripadak tog dijela, osim
ako to po odredbama ovoga Zakona ne može biti pripadak toga posebnoga
dijela.

\(2\) Odredba stavka 1. ovoga Zakona na odgovarajući se način
primjenjuje i na nadogradnje, dogradnje i prigradnje nekretnine urađene
do stupanja na snagu ovoga Zakona na temelju valjanoga odobrenja
nadležne vlasti i o svome trošku.

#### Glava 3. IZVRŠAVANJE OVLASTI GLEDE CIJELE NEKRETNINE U PRIJELAZNOM RAZDOBLJU 

Članak 374.

\(1\) Odredbama ove glave uređuju se međusobni odnosi suvlasnika dok oni
svoje odnose ne urede sukladno odredbama glave 4. trećega dijela ovoga
Zakona.

\(2\) Izuzetno od odredbe stavka 1. ovoga članka na odnose između
suvlasnika uređene po odredbama ove glave, primjenjuju se odredbe članka
91. i 92. glave 4. trećega dijela ovoga Zakona.

**Međuvlasnički ugovor**

Članak 375.

\(1\) Uzajamni odnosi suvlasnika u svezi s upravljanjem i korištenjem
nekretnine utvrđuju se ugovorom koji mora biti sklopljen u pisanom
obliku (međuvlasnički ugovor).

\(2\) Međuvlasnički ugovor iz stavka 1. ovoga članka sadrži osobito:

\- veličinu suvlasničkih dijelova nekretnine,

\- uvjete i način upravljanja nekretninom,

\- pobliže podatke o osobi koja će upravljati nekretninom,

\- opseg poslova koje će obavljati ta osoba, odgovornost za obavljanje
poslova i sl.,

\- uvjete i način prikupljanja i raspolaganja sredstvima zajedničke
pričuve,

\- ime suvlasnika ovlaštenoga za predstavljanje i zastupanje suvlasnika
prema upravitelju, odnosno trećim osobama i granice njegovih ovlasti,

\- uvjete i način korištenja zajedničkih prostorija, uključujući i stan
namijenjen za nadstojnika zgrade, te uređaja i zemljišta koje pripada
određenoj nekretnini.

\(3\) Odluke koje proizlaze iz međuvlasničkoga ugovora obvezuju sve
suvlasnike ako je ugovor sklopila većina suvlasnika čiji suvlasnički
dijelovi čine više od polovice vrijednosti svih posebnih dijelova
nekretnine.

\(4\) Odredbe međuvlasničkoga ugovora imaju učinak i prema suvlasniku
koji je to pravo stekao nakon sklapanja međuvlasničkoga ugovora.

Članak 376.

\(1\) Ako je nekretninom upravljao fond u stambenom gospodarstvu,
suvlasnici su dužni tom fondu dostaviti ugovor iz članka 375. ovoga
Zakona i obavijestiti ga o računu sredstava zajedničke pričuve.

\(2\) U slučaju iz stavka 1. ovoga članka, fondovi u stambenom
gospodarstvu prestaju upravljati određenom nekretninom nakon što
suvlasnici te nekretnine dostave fondu ugovor sklopljen s upraviteljem,
a najkasnije u roku od dvanaest mjeseci od dana stupanja na snagu ovoga
Zakona.

**Ugovor u svezi zajedničkih dijelova**

Članak 377.

Ako se u jednoj nekretnini nalaze zajednički dijelovi i uređaji koji
koriste i drugim nekretninama (krov, oluci, fasada, kotlovnica), odnosno
nadstojnički stan koji pripada i drugim nekretninama, suvlasnici tih
nekretnina dužni su sklopiti ugovor o upravljanju i korištenju tih
zajedničkih dijelova i uređaja, odnosno nadstojničkoga stana.

**Upravitelj**

Članak 378.

\(1\) Suvlasnici nekretnine su dužni poslove upravljanja nekretninom
povjeriti upravitelju u skladu s ugovorom kojega s tim upraviteljem
sklapaju.

\(2\) Upravitelj može biti fizička ili pravna osoba upisana za
obavljanje tih poslova.

\(3\) Upravitelj upravlja nekretninom u ime i za račun suvlasnika u
granicama ovlasti utvrđenih ugovorom.

\(4\) Upravitelj raspolaže sredstvima zajedničke pričuve.

\(5\) Upravitelj zastupa suvlasnike u svezi s upravljanjem nekretninom u
postupcima pred državnim tijelima, ako ugovorom iz stavka 1. ovoga
članka nije drukčije određeno.

\(6\) Ako upravitelj upravlja s više nekretnina, dužan je poslovanje
svake nekretnine voditi odvojeno.

**Upraviteljeve dužnosti i ovlasti**

Članak 379.

\(1\) Upravitelj je dužan osobito:

\- brinuti se da se zajednički dijelovi nekretnine održavaju u
graditeljskom i funkcionalnom stanju, nužnom za normalno korištenje,

\- obavljati povremeni i godišnji pregled nekretnine i o tome sačiniti
zapisnik,

\- utvrditi visinu sredstava zajedničke pričuve koju snosi pojedini
suvlasnik,

\- raspoređivati i druge troškove nekretnine na suvlasnike, naplaćivati
dugovanja te redovno podmirivati te troškove prema trećima, sukladno
sredstvima kojima raspolaže,

\- obavještavati suvlasnike na prikladan način o obavljenim poslovima,

\- obavljati i druge poslove u skladu s obvezama preuzetim ugovorom iz
članka 378. ovoga Zakona,

\- položiti svakom suvlasniku uredan račun o poslovanju u prethodnoj
kalendarskoj godini i staviti mu na prikladan način na uvid isprave na
kojima se temelji, i to najkasnije do 30. lipnja svake godine,

\- izraditi pregled predviđenih poslova za održavanje i poboljšice, kao
i predvidivih troškova i opterećenja u narednoj kalendarskoj godini
(godišnji program) ili za višegodišnje razdoblje, te to na prikladan
način objaviti u kući najkasnije do isteka tekuće kalendarske godine,

\- prikupiti više ponuda za poslove održavanja koji se ponavljaju u
razmacima duljim od jedne godine kao i za veće radove radi poboljšice,

-- pokrenuti sve potrebne postupke pred nadležnim tijelima državne
uprave i sudovima u svrhu upisa zgrade na građevinskoj čestici i svih
njezinih posebnih dijelova u zemljišnim knjigama (**obveza do
31.12.2015.g: vidi NN 143/12**).

\(2\) Suvlasnici, u čije ime upravitelj upravlja nekretninom, dužni su o
promjeni osobe upravitelja ili o promjenama njegovih ovlasti koje se i
njih tiču, obavijestiti najmoprimce i zakupnike na prikladan način; ono
što bi neobaviješteni najmoprimci i zakupnici ispunili osobi koja više
nije upravitelj ili više nije ovlaštena primiti ispunjenje, valjano je
ispunjeno i oslobađa dužnike obveze, ali samo ako nisu znali za tu
promjenu.

\(3\) Upravitelja koji postupa suprotno obvezama iz ovoga članka,
suvlasnici mogu razriješiti dužnosti te im je dužan naknaditi štetu koja
nastane radi njegove nemarnosti ili propusta.

**Zajednička pričuva**

Članak 380.

\(1\) Sredstva zajedničke pričuve suvlasnici su dužni uplaćivati na
račun koji će u tu svrhu otvoriti, prema utvrđenom godišnjem, odnosno
višegodišnjem programu.

\(2\) Sredstva iz stavka 1. ovoga članka suvlasnici su dužni uplaćivati
najmanje u visini koja odgovara 0,54% vrijednosti njihova posebnoga
dijela, godišnje.

\(3\) Ako suvlasnici prikupe sredstva zajedničke pričuve u iznosu većem
od 10% vrijednosti nekretnine, ta sredstva privremeno nisu dužni
izdvajati sve dok se njihov iznos smanji ispod propisanoga minimuma iz
stavka 3. ovoga članka.

\(4\) Sredstva iz stavka 1. ovoga članka suvlasnici su dužni uplaćivati
mjesečno.

**Troškovi upravljanja**

Članak 381.

Dok se ne utvrde vrijednosti posebnih dijelova nekretnine udio vlasnika
posebnoga dijela nekretnine u troškovima upravljanja odredit će se na
način da visina udjela odgovara udjelu korisne površine stana ili na
druge samostalne prostorije koja je u njegovu vlasništvu, prema zbroju
korisnih površina svih stanova i drugih samostalnih prostorija u
nekretnini.

**Hitni popravci**

Članak 382.

\(1\) Ako suvlasnici ne osiguraju upravljanje nekretninom, jedinica
lokalne samouprave i jedinica područne (regionalne) samouprave odredit
će fizičku ili pravnu osobu za obavljanje hitnih popravaka na toj
nekretnini.

\(2\) Hitnim popravcima razumijevaju se radovi koji se javljaju nenadano
i kojima se sprječavaju posljedice za život i zdravlje ljudi kao i veća
oštećenja nekretnine.

\(3\) U slučaju iz stavka 1. ovoga članka suvlasnici su dužni osobi koja
obavi hitne popravke platiti troškove u roku osam dana od dana kada ih
ta osoba pisano obavijesti o iznosu dugovanja.

\(4\) Račun o obavljenom hitnom popravku smatra se vjerodostojnom
ispravom u ovršnom postupku.

\(5\) Radi osiguravanja naplate nepodmirenih iznosa, pravna osoba koja
je obavila hitne popravke ima pravo upisa hipoteke na stan, odnosno
drugi posebni dio zgrade onih suvlasnika koji nisu podmirili troškove
popravka.

**Nužni popravci**

Članak 383.

\(1\) Kada zbog oštećenja zajedničkih dijelova i uređaja nekretnine
postoji opasnost za život i zdravlje ljudi, građevinski inspektor
naredit će upravitelju nekretnine, odnosno suvlasnicima ako nemaju
upravitelja, izvršenje nužnih popravaka.

\(2\) Žalba izjavljena protiv rješenja inspektora ne zadržava ovrhu
rješenja.

\(3\) Radi osiguravanja naplate troškova popravaka iz stavka 1. ovoga
članka, tražitelj ovrhe ima pravo upisa hipoteke na stan, odnosno drugi
posebni dio nekretnine onih suvlasnika koji nisu podmirili troškove
popravka.

**Rok za zaključenje ugovora**

Članak 384.

Suvlasnici su dužni međuvlasnički ugovor iz članka 375., ugovor u svezi
sa zajedničkim dijelovima iz članka 377. i ugovor s upraviteljem iz
članka 378. ovoga Zakona zaključiti u roku od dvanaest mjeseci od dana
stupanja na snagu ovoga Zakona.

**Prinudna uprava**

Članak 385.

\(1\) Ako suvlasnici nisu osigurali upravljanje nekretninom u roku iz
članka 384. ovoga Zakona, jedinice lokalne samouprave odredit će fizičku
ili pravnu osobu koja će obavljati poslove uprave tom nekretninom
(prinudni upravitelj).

\(2\) Prinudni upravitelj ima sve ovlasti upravitelja nekretninom
propisane odredbama ove glave Zakona.

**Prestanak rada fondova**

Članak 386.

Fondovi u stambenom gospodarstvu prestaju s radom u roku od dvanaest
mjeseci od dana stupanja na snagu ovoga Zakona.

**Donošenje podzakonskih propisa**

Članak 387.

\(1\) Namjenu sredstava zajedničke pričuve, vrste i način otklanjanja
hitnih i nužnih popravaka, dostavljanje podataka o stanovima nadležnom
upravnom tijelu jedinica lokalne samouprave i jedinica područne
(regionalne) samouprave, preuzimanje sredstava i djelatnika fonda,
prijenos sredstava zatečenih na računu fonda te uvjete i način prestanka
rada fondova uredit će Vlada Republike Hrvatske posebnom uredbom.

\(2\) Vlada Republike Hrvatske uredbu iz stavka 1. ovoga članka donijet
će u roku od tri mjeseca od dana stupanja na snagu ovoga Zakona.

#### Glava 4. ZAVRŠNE ODREDBE 

**Djelovanje zakona**

Članak 388. (NN 152/14)

\(1\) Stjecanje, promjena, pravni učinci i prestanak stvarnih prava od
stupanja na snagu ovoga Zakona prosuđuju se prema njegovim odredbama,
ako ovim prijelaznim i završnim odredbama ili posebnim zakonom nije
drukčije određeno.

\(2\) Stjecanje, promjena, pravni učinci i prestanak stvarnih prava do
stupanja na snagu ovoga Zakona prosuđuju se prema pravilima koja su se
primjenjivala u trenutku stjecanja, promjene i prestanka prava i
njihovih pravnih učinaka.

\(3\) Rokovi koji su za stjecanje i prestanak stvarnih prava određeni
ovim Zakonom, ako su bili počeli teći prije nego što je on stupio na
snagu, nastavljaju teći u skladu s odredbom stavka 2. ovoga članka, ali
ne dulje nego što bi trebao isteći rok određen ovim Zakonom ako bi počeo
teći u času njegova stupanja na snagu.

\(4\) U rok za stjecanje dosjelošću nekretnine koje su na dan 8.
listopada 1991. bile u društvenom vlasništvu, kao i za stjeca­nje
stvarnih prava na tim nekretninama dosjelošću, ne računa se i vrijeme
posjedova­nja proteklo prije toga dana.

\(5\) Zaštita povjerenja u istinitost i potpunost zemljišnih knjiga
određena ovim Zakonom neće se primjenjivati u korist stjecanja do kojih
dođe do 1. siječnja 2017. godine., ako se njime stječe nekretnina na
kojoj je bilo upisano društveno vlasništvo, a nije brisano prije nego
što je ovaj Zakon stupio na snagu.

\(6\) Iznimno od odredbe stavka 5. ovoga članka zaštita povjerenja u
istinitost i potpunost zemljišnih knjiga primjenjuje se od 1. siječnja
2007. na nekretnine u katastarskim općinama za koje je otvorena EOP
zemljišna knjiga kao i na nekretnine koje su prema posebnim odredbama
Zakona o zemljišnim knjigama unesene u Bazu zemljišnih podataka.

**Stečena prava**

Članak 389.

\(1\) Stupanjem na snagu ovoga Zakona ne dira se u postojeće odnose
vlasnika, odnosno suvlasnika stvari, s jedne, te osoba koje su na
valjanom pravnom temelju i na valjani način stekle prava glede tih
stvari, s druge strane.

\(2\) Prava na nekretninama, upisana u zemljišne knjige, zadržavaju svoj
prvenstveni red i nakon pretvorbe društvenog vlasništva i uspostave
jedinstva nekretnina.

\(3\) Međusobne odnose vlasnika, odnosno suvlasnika nekretnina, s jedne,
te stanara, odnosno najmoprimaca i zakupnika, s druge strane, uređuju
pravila obveznoga prava, ako nisu uređeni posebnim zakonom.

**Iznimke od pretvorbe prava upravljanja, korištenja i raspolaganja**

Članak 390.

\(1\) Odredbe članka 360. do 365. ovoga Zakona ne odnose se na stvari na
kojima su pravo upravljanja, korištenja i raspolaganja imale bivše
društvene i društveno-političke organizacije, na stvari koje nisu
unesene u društveni kapital pravnih osoba u postupku pretvorbe na
temelju Zakona o pretvorbi društvenih poduzeća, te na stvari pravnih
osoba u društvenom vlasništvu sa sjedištem na prije okupiranom, a sada
oslobođenom području Republike Hrvatske.

\(2\) Pretvorba prava upravljanja, korištenja i raspolaganja na stvarima
iz stavka 1. ovoga članka uredit će se posebnim zakonom.

Vlasništvo trgovačkog društva kao pravnog sljednika društvenog poduzeća

 Članak 390.a 

Trgovačko društvo kao pravni sljednik društvenog poduzeća, po završenoj
pretvorbi društvenoga vlasništva, vlasnik je nekretnina koje su na dan
procjene vrijednosti temeljnog kapitala u postupku pretvorbe ili
privatizacije bile:

-- društveno vlasništvo s pravom upravljanja, korištenja i raspolaganja
društvenog poduzeća i

-- koje su mogle biti predmet stjecanja prava vlasništva i

-- čija je vrijednost procijenjena u kapital društva i koje su po
nadležnom tijelu iskazane u kapitalu društva. 

**Raspolaganje nekretninama u vlasništvu jedinica lokalne samouprave**

Članak 391.

\(1\) Nekretninu u vlasništvu jedinica lokalne samouprave i jedinica
područne (regionalne) samouprave tijela nadležna za njihovo raspolaganje
mogu otuđiti ili njome na drugi način raspolagati samo na osnovi javnog
natječaja i uz naknadu utvrđenu po tržišnoj cijeni, ako zakonom nije
drukčije određeno.

\(2\) Odredbe stavka 1. ovoga članka ne odnose se na slučajeve kad pravo
vlasništva na nekretninama u vlasništvu jedinica lokalne i područne
(regionalne) samouprave, stječu Republika Hrvatska i jedinice lokalne i
područne (regionalne) samouprave, te pravne osobe u vlasništvu ili
pretežitom vlasništvu Republike Hrvatske, odnosno pravne osobe u
vlasništvu ili pretežitom vlasništvu jedinice lokalne i područne
(regionalne) samouprave, ako je to u interesu i cilju općega
gospodarskog i socijalnog napretka njezinih građana.

(3)Zemljište u vlasništvu jedinica lokalne i područne (regionalne)
samouprave tijela nadležna za njihovo raspolaganje mogu prodati po
utvrđenoj tržišnoj cijeni bez provedbe javnog natječaja:

-- osobi kojoj je dio tog zemljišta potreban za formiranje neizgrađene
građevne čestice u skladu s lokacijskom dozvolom ili detaljnim planom
uređenja, ako taj dio ne prelazi 20 % površine planirane građevne
čestice i

-- osobi koja je na zemljištu u svom vlasništvu, bez građevinske dozvole
ili drugog odgovarajućeg akta nadležnog tijela državne uprave, izgradila
građevinu u skladu s detaljnim planom uređenja ili lokacijskom dozvolom,
a nedostaje joj do 20% površine planirane građevne čestice, pod uvjetom
da se obveže da će u roku od jedne godine od dana sklapanja
kupoprodajnog ugovora ishoditi građevinsku dozvolu.

 (4) Tržišna cijena iz stavka 3. ovoga članka je vrijednost izražena u
cijeni koja se za određenu nekretninu može postići na tržištu i koja
ovisi o odnosu ponude i potražnje u vrijeme njezinog utvrđivanja na
području jedinice lokalne samouprave.

\(5\) Pravni poslovi sklopljeni protivno odredbama ovoga članka ništetni
su.

**Nalazni uredi**

Članak 392.

\(1\) Ministarstvo unutarnjih poslova ustrojit će nalazne urede i rad u
njima u roku od tri mjeseca od dana stupanja na snagu ovoga Zakona.

\(2\) Do ustroja nalaznih ureda po odredbi stavka 1. ovoga članka,
poslove nalaznih ureda obavljaju policijske postaje.

**Iznimke od primjene Zakona o zakupu poslovnoga prostora**

Članak 393.

Na ugovore o zakupu zaključene sukladno odredbama članka 32. ovoga
Zakona ne primjenjuju se odredbe Zakona o zakupu poslovnoga prostora.

**Prestanak važenja zakona**

Članak 394.

\(1\) Stupanjem na snagu ovoga Zakona prestaju važiti sljedeći zakoni:

\- Zakon o osnovnim vlasničkopravnim odnosima (\"Narodne novine\", br.
53/91.),

\- Zakon o vlasništvu na dijelovima zgrada (\"Narodne novine\", br.
52/73.),

\- Zakon o prometu zemljišta i zgrada (\"Narodne novine\", br. 52/73.),

\- Zakon o prenamjeni zajedničkih prostorija u stanove (\"Narodne
novine\", br. 37/88.),

\- Osnovni zakon o stjecanju prava vlasništva na poljoprivrednim oruđima
i o korištenju poljoprivrednog oruđa od strane građana (\"Narodne
novine\", br. 52/71.),

\- Glava II i III Zakona o stambenim odnosima (\"Narodne novine\", br.
51/85., 42/86., 22/92. i 70/93.),

-Zakon o korištenju dijela sredstava amortizacije za velike popravke
stambenih zgrada (\"Narodne novine\", br. 39/88. i 33/89.) i

\- Zakon o fondovima u stambenom i komunalnom gospodarstvu (\"Narodne
novine\", br. 53/90. i 76/93.).

\(2\) Stupanjem na snagu ovoga Zakona prestaje važiti Zakon o
građevinskom zemljištu (\"Narodne novine\", br. 48/88. - pročišćeni
tekst, 16/90. i 53/90.), a postupci započeti po odredbama toga Zakona,
dovršit će se po odredbama ovoga Zakona, ako su povoljniji za nositelja
prava korištenja.

\(3\) Stupanjem na snagu ovoga Zakona prestaje važiti Uredba o
korištenju sredstava amortizacije stanova i stambenih zgrada (\"Narodne
novine\", br. 19/95.).

\(4\) Stupanjem na snagu ovoga Zakona stavljaju se izvan snage odredbe
sljedećih članaka zakona:

\- članka 966. do 996. Zakona o obveznim odnosima, koji je preuzet kao
Zakon Republike Hrvatske Zakonom o preuzimanju Zakona o obveznim
odnosima (\"Narodne novine\", br. 53/91. i 73/91.),

\- članka 34. i 53. Zakona o građenju (\"Narodne novine\", br. 77/92.).

**Tumačenje i primjena zakonskih odredaba**

Članak 395.

\(1\) Od dana stupanja na snagu ovoga Zakona mogu se odredbe propisa
koji su na snazi, a različito uređuju društveno od ostaloga vlasništva,
tumačiti i primjenjivati samo u skladu s načelom jednovrsnosti
vlasništva.

\(2\) Od dana stupanja na snagu ovoga Zakona mogu se odredbe propisa
koji su na snazi, a različito uređuju pripadanje zgrada, odnosno
dijelova zgrada od pripadanja zemljišta, tumačiti i primjenjivati samo u
skladu s načelom jedinstvenosti nekretnine.

**Stupanje na snagu**

Članak 396.

Ovaj Zakon stupa na snagu 1. siječnja 1997. godine.

##### Prijelazne i završne odredbe iz Zakona o izmjenama i dopunama Zakona o prodaji stanova na kojima postoji stanarsko pravo (NN 68/98 od 12.05.1998.)

Članak 12.

Stupanjem na snagu ovoga Zakona prestaju važiti odredbe članka 371.
Zakona o vlasništvu i drugim stvarnim pravima (\"Narodne novine\", br.
91/96.) i članak 225. Zakona o zemljišnim knjigama (\"Narodne novine\",
br. 91/96.).

Članak 13.

Stupanjem na snagu ovoga Zakona prestaje važiti Odluka o produljenju
roka za sklapanje ugovora o kupoprodaji državnog stana iz Zakona o
prodaji stanova na kojima postoji stanarsko pravo (\"Narodne novine\",
br. 103/97.).

Članak 14.

Ovaj Zakon stupa na snagu osmog dana od dana objave u \"Narodnim
novinama\".

##### Prijelazne i završne odredbe iz NN 73/00 od 21.07.2000.

Članak 2.

Ovaj Zakon stupa na snagu osmoga dana od dana objave u »Narodnim
novinama«.

##### Prijelazne i završne odredbe iz Zakona o izmjenama i dopunama Stečajnog zakona (NN 129/00 od 22.12.2000.)

Članak 71.

\(1\) Ako glede određene nekretnine u vrijeme otvaranja stečajnoga
postupka nije uspostavljena pravna jedinstvenost nekretnine, odredbe o
pravnim posljedicama povrede načela prav­ne jedinstvenosti nekretnine
(članak 366. do 373. Zakona o vlasništvu i drugim stvarnim pravima
(»Narodne novine«, br. 91/96., 137/99., 22/00. i 73/00.) ne primjenjuju
se na:

1\) unovčenje nekretnina stečajnoga dužnika u stečajnom postupku te u
ovršnom postupku koji pokrene razlučni vjerovnik stečajnoga dužnika
nakon otvaranja stečajnoga postupka (članak 164.),

2\) ostvarenje založnih prava i prava na namirenje stečajnoga dužnika na
nekretninama drugih osoba,

3\) ostvarenje prava koja su treći stekli na nekretninama stečajnoga
dužnika sudskim i javnobilježničkim osiguranjem traž­bine prijenosom
vlasništva na nekretnini (članak 81.a),

4\) ostvarenje prava koja je stečajni dužnik stekao na nekretninama
trećih sudskim i javnobilježničkim osiguranjem tražbine prijenosom
vlasništva na nekretnini.

\(2\) Unovčenje nekretnina stečajnoga dužnika glede kojih nije
uspostavljeno načelo pravne jedinstvenosti nekretnine te ostvarenje
založnih i drugih prava iz stavka 1. ovoga članka stečajnoga dužnika na
nekretninama drugih osoba mogu se provesti i po propisima koji su bili
na snazi do stupanja na snagu Zakona o vlasništvu i drugim stvarnim
pravima.

\(3\) Kupac odnosno stjecatelj nekretnine iz stavka 2. ovoga članka
stječe u odnosu na tu nekretninu prava i obveze stečajnoga dužnika,
odnosno osobe na čijoj je nekretnini stečajni dužnik imao založno ili
koje drugo pravo iz stavka 1. ovoga članka.

\(4\) Na nekretninama stečajnoga dužnika i trećih osoba iz stav­ka 1.
ovoga članka može se prije njihova unovčenja, odnosno ostvarenja na
njima stečenih prava iz stavka 1. ovoga članka pokušati uspostaviti
načelo pravne jedinstvenosti nekretnine i njihovo unovčenje odnosno
ostvarenje na njima stečenih prava iz stavka 1. ovoga članka provesti u
skladu s tim načelom.

##### Prijelazne i završne odredbe iz NN 114/01 od 20.12.2001.

Članak 3.

Ovaj Zakon stupa na snagu danom objave u »Narodnim novinama«.

##### Prijelazne i završne odredbe iz NN 79/06 od 17.07.2006.

Članak 10.

Članak 1. stavak 1. ovoga Zakona ne primjenjuje se na uspostavu
vlasništva posebnog dijela zgrade ucrtane u katastarskom operatu do
stupanja na snagu ovoga Zakona.

Vlasništvo posebnog dijela zgrade iz stavka 1. ovoga članka ne može se
uspostaviti dok nadležno tijelo ne potvrdi da je određeni stan ili druga
prostorija u određenoj zgradi i na određenoj zemljišnoj čestici
samostalna uporabna cjelina. Potvrda mora sadržavati popis i opis
posebnih dijelova nekretnine i napomenu o tome koji je posebni dio
zgrade izgrađen bez, odnosno protivno dozvoli nadležnog tijela.

Na temelju potvrde iz stavka 2. ovoga članka nadležni sud će po
službenoj dužnosti upisati zabilježbu u zemljišnoj knjizi da je posebni
dio zgrade izgrađen bez, odnosno protivno dozvoli nadležnog tijela.

Iznimno od stavka 1. ovoga članka, na zahtjev vlasnika nekretnine, izdat
će se potvrda sukladno članku 1. stavku 1. ovoga Zakona ako je posebni
dio zgrade izgrađen u skladu s dozvolom nadležnog tijela.

Članak 11.

Postupci započeti po odredbama članka 356. i 357. Zakona o vlasništvu i
drugim stvarnim pravima (»Narodne novine«, br. 91/96., 68/98., 137/99.,
22/00. i 114/01.) dovršit će se po odredbama ovoga Zakona.

Članak 12.

Ovaj Zakon stupa na snagu osmoga dana od dana objave u »Narodnim
novinama«.

##### Prijelazne i završne odredbe iz NN 141/06 od 27.12.2006.

Članak 4.

Ovaj Zakon stupa na snagu danom objave u »Narodnim novinama«.

##### Prijelazne i završne odredbe iz NN 146/08 od 17.12.2008.

Članak 8.

Ovaj Zakon objavit će se u »Narodnim novinama«, a stupa na snagu 1.
veljače 2009., osim odredbi članka 1. i 4. ovoga Zakona koje stupaju na
snagu 17. svibnja 2009.

##### Prijelazne i završne odredbe iz NN 38/09 od 27.03.2009.

Članak 3.

Ovaj Zakon objavit će se u »Narodnim novinama«, a stupa na snagu na dan
stupanja na snagu odluke o raspisivanju prvih sljedećih općih i
redovitih izbora članova općinskih i gradskih vijeća, županijskih
skupština i Gradske skupštine Grada Zagreba te općinskih načelnika,
gradonačelnika, župana i gradonačelnika Grada Zagreba, a dosadašnja
općinska, gradska i županijska poglavarstva nastavljaju s radom do
stupanja na dužnost općinskog načelnika, gradonačelnika i župana
izabranih na neposrednim izborima.

##### Prijelazne i završne odredbe iz NN 153/09 od 21.12.2009.

Članak 4.

Ovaj Zakon stupa na snagu osmoga dana od dana objave u »Narodnim
novinama.«

##### Prijelazne i završne odredbe iz NN 143/12 od 20.12.2012.

Članak 2.

Ovaj Zakon stupa na snagu osmoga dana od dana objave u »Narodnim
novinama«.

##### Prijelazne i završne odredbe iz NN 152/14 od 22.12.2014.

Članak 2.

Ovaj Zakon stupa na snagu osmoga dana od dana objave u »Narodnim
novinama«.

##### Prijelazne i završne odredbe iz NN 52/25 od 21.03.2025.

Članak 2.

Započeti postupci stjecanja prava vlasništva nekretnina stranih fizičkih
i pravnih osoba na području Republike Hrvatske koji nisu dovršeni do
dana stupanja na snagu ovoga Zakona dovršit će se prema odredbama Zakona
o vlasništvu i drugim stvarnim pravima (»Narodne novine«, br. 91/96.,
68/98., 137/99. -- Odluka Ustavnog suda Republike Hrvatske, 22/00. --
Odluka Ustavnog suda Republike Hrvatske 73/00., 114/01., 79/06.,
141/06., 146/08., 38/09., 153/09., 143/12., 152/14., 81/15. --
pročišćeni tekst i 94/17. -- ispravak pročišćenog teksta).

Članak 3.

Ovaj Zakon objavit će se u »Narodnim novinama«, a stupa na snagu danom
pristupanja Republike Hrvatske u članstvo OECD-a.
