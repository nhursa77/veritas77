### ZAKON O UPRAVNOJ INSPEKCIJI

### I. OPĆE ODREDBE

Predmet Zakona

Članak 1.

Ovim se Zakonom uređuju ustrojstvo, poslovi, način rada, prava i
dužnosti upravne inspekcije.

Nadležnost za obavljanje poslova inspekcijskog nadzora

Članak 2. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Upravna inspekcija obavlja poslove inspekcijskog nadzora vezano uz
provedbu zakona i drugih propisa utvrđenih ovim Zakonom u tijelima
državne uprave, drugim državnim tijelima, tijelima i upravnim tijelima
jedinica lokalne i područne (regionalne) samouprave i pravnim osobama
koje imaju javne ovlasti (u daljnjem tekstu: nadzirano tijelo).

\(2\) Inspekcijski nadzor provodi upravni inspektor tijela državne
uprave nadležnog za poslove upravne inspekcije.

\(3\) Iznimno od stavka 2. ovoga članka, inspekcijski nadzor mogu
provoditi i drugi državni službenici koje za to ovlasti čelnik tijela i
koji ispunjavaju uvjete za obavljanje poslova upravnih inspektora.

Članak 3. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Upravni inspektor provodi inspekcijski nadzor nad:

-- tijelima državne uprave

-- drugim državnim tijelima

-- Gradom Zagrebom i upravnim tijelima Grada Zagreba

-- tijelima i upravnim tijelima jedinica lokalne i područne (regionalne)
samouprave

-- pravnim osobama koje imaju javne ovlasti u dijelu obavljanja javnih
ovlasti.

Predmet inspekcijskog nadzora

Članak 4.

\(1\) U tijelima državne uprave, drugim državnim tijelima, tijelima i
upravnim tijelima jedinica lokalne i područne (regionalne) samouprave
upravni inspektor obavlja sljedeće poslove:

-- nadzire primjenu zakona i drugih propisa kojima se uređuje sustav,
ustrojstvo i način rada tih tijela

-- nadzire primjenu zakona i drugih propisa kojima se uređuju
službenički odnosi

-- nadzire primjenu zakona kojim se uređuje upravni postupak

-- nadzire primjenu propisa o uredskom poslovanju

-- nadzire primjenu propisa o sadržaju naziva tijela i uporabi
propisanih obilježja i simbola

-- nadzire primjenu propisa o pečatima i žigovima s grbom Republike
Hrvatske

-- postupa po predstavkama podnesenim radi osiguranja ili zaštite prava
građana i pravnih osoba pred nadziranim tijelima koje se odnose na
predmet inspekcijskog nadzora

-- nadzire uvjete i način ostvarivanja javnosti rada

-- provodi inspekcijski nadzor u slučajevima utvrđenim posebnim zakonom.

\(2\) U pravnim osobama koje imaju javne ovlasti upravni inspektor
obavlja sljedeće poslove:

-- nadzire primjenu zakona kojim se uređuje upravni postupak

-- nadzire primjenu propisa o uredskom poslovanju

-- nadzire primjenu propisa o pečatima i žigovima s grbom Republike
Hrvatske

-- postupa po predstavkama podnesenim radi osiguranja ostvarivanja ili
zaštite prava građana i pravnih osoba pred pravnim osobama koje imaju
javne ovlasti koje se odnose na predmet inspekcijskog nadzora

-- nadzire uvjete i način ostvarivanja javnosti rada

-- provodi inspekcijski nadzor u slučajevima utvrđenim posebnim zakonom.

### II. USTROJSTVO UPRAVNE INSPEKCIJE

Upravna inspekcija

Članak 5. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

Upravna inspekcija ustrojava se u sastavu tijela državne uprave
nadležnog za poslove upravne inspekcije.

Radna mjesta u upravnoj inspekciji

Članak 6. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Poslove upravne inspekcije obavljaju: viši upravni inspektor --
specijalist, viši upravni inspektor i upravni inspektor.

\(2\) Poslove upravne inspekcije iz stavka 1. ovoga članka obavlja i
čelnik upravne inspekcije te čelnici unutarnjih ustrojstvenih jedinica
upravne inspekcije.

Poslovi s posebnim uvjetima rada

Članak 7.

Poslovi upravne inspekcije su poslovi s posebnim uvjetima rada.

Uvjeti za raspored upravnih inspektora

Članak 8. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769),
[14/24](https://www.zakon.hr/cms.htm?id=59563))

\(1\) Poslove čelnika upravne inspekcije, čelnika unutarnje ustrojstvene
jedinice upravne inspekcije, višeg upravnog inspektora -- specijaliste i
višeg upravnog inspektora može obavljati magistar prava koji ima četiri
godine radnog iskustva na odgovarajućim poslovima i položen državni
ispit.

\(2\) Poslove upravnog inspektora može obavljati magistar prava koji ima
tri godine radnog iskustva na odgovarajućim poslovima i položen državni
ispit.

Poslovi čelnika upravne inspekcije

Članak 9. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Čelnik upravne inspekcije upravlja radom upravne inspekcije te
obavlja druge poslove iz djelokruga upravne inspekcije.

\(2\) Čelnik upravne inspekcije ovlašten je davati upute za rad, pratiti
izvršenje poslova, nadzirati zakonitost rada i postupanja upravnog
inspektora.

Osiguranje ujednačenog postupanja upravne inspekcije

Članak 10. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

Radi ujednačenog i pravilnog postupanja u obavljanju inspekcijskih
nadzora i učinkovitog djelovanja, čelnik tijela državne uprave nadležnog
za poslove upravne inspekcije, na prijedlog čelnika upravne inspekcije,
donosi upute i objašnjenja o načinu obavljanja inspekcijskih nadzora te
drugim postupanjima od važnosti za ujednačeno, pravilno i učinkovito
djelovanje.

Suradnja s drugim tijelima

Članak 11.

Upravna inspekcija, u obavljanju poslova iz svog djelokruga, surađuje s
tijelima državne uprave, a osobito s inspekcijskim službama, radi
usklađivanja planova rada, razmjene podataka i iskustava, sa ciljem
osiguranja provedbe sveobuhvatnih i učinkovitih inspekcijskih nadzora.

### III. OVLASTI I OBVEZE UPRAVNOG INSPEKTORA TE OBVEZE TIJELA

Samostalnost upravnog inspektora

Članak 12.

\(1\) Upravni inspektor je u provedbi inspekcijskog nadzora samostalan u
radu.

\(2\) Nitko ne smije korištenjem službenog položaja ili na drugi način
onemogućavati ili ometati upravnog inspektora u obavljanju inspekcijskog
nadzora i poduzimanju mjera i radnji za koje je ovlašten.

Službena iskaznica upravnog inspektora

Članak 13. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Upravni inspektor ima službenu iskaznicu kojom dokazuje svoje
službeno svojstvo, identitet i ovlasti.

\(2\) Podaci o izdanim službenim iskaznicama upravnog inspektora upisuju
se u upisnik koji vodi tijelo državne uprave nadležno za poslove upravne
inspekcije.

\(3\) Obrazac i sadržaj službene iskaznice i upisnika o izdanim
službenim iskaznicama propisuje pravilnikom čelnik tijela državne uprave
nadležnog za poslove upravne inspekcije.

Dužnost davanja podataka

Članak 14.

\(1\) Upravni inspektor ovlašten je u provedbi inspekcijskog nadzora
zatražiti dostavu izvješća, akata i druge potrebne dokumentacije te za
to odrediti primjereni rok.

\(2\) Upravni inspektor može u okviru provedbe inspekcijskog nadzora
uzimati izjave.

\(3\) Upravni inspektor može prikupljati osobne i druge podatke i
obavijesti u provođenju inspekcijskog nadzora iz već postojećih izvora
podataka i neposredno od osobe na koju se ti podaci odnose, u skladu s
propisima o zaštiti osobnih podataka.

\(4\) Nadzirana tijela i druge pravne osobe dužni su na zahtjev upravnog
inspektora dostaviti tražene podatke i obavijesti u primjerenom roku
koji odredi upravni inspektor.

Dužnost čuvanja službene tajne

Članak 15.

\(1\) Upravni inspektor dužan je kao službenu tajnu čuvati svu
dokumentaciju (zabilješku, zapisnik, nacrt rješenja, rješenje,
zaključak, optužni prijedlog, uputu za rad, izjavu stranke, predstavku,
pritužbu i sl.) te sve druge podatke i dokaze utvrđene, odnosno nastale
u vezi s postupkom inspekcijskog nadzora.

\(2\) Upravni inspektor dužan je čuvati podatak o identitetu
podnositelja predstavke ako to podnositelj zatraži, osim kad je zbog
potrebe vođenja postupka identitet podnositelja predstavke bitan ili kad
čuvanje podatka o identitetu podnositelja predstavke po prirodi stvari
nije moguće.

\(3\) Dokumentaciju i podatke iz stavka 1. ovoga članka te podatak o
identitetu podnositelja predstavke u skladu sa stavkom 2. ovoga članka
upravni inspektor može dati samo sudovima, tijelima državne uprave i
drugim državnim tijelima, na njihov obrazloženi pisani zahtjev, u
postupcima iz njihove nadležnosti.

Obveze nadziranog tijela

Članak 16.

\(1\) Čelnik nadziranog tijela dužan je omogućiti nesmetanu provedbu
inspekcijskog nadzora, što osobito uključuje osiguranje radnog prostora
za provedbu nadzora, pristup prostorijama i opremi, korištenje tehničkih
pomagala, spisa, evidencija i akata koji su predmet nadzora te pružanje
uvida u uvjete rada nadziranog tijela.

\(2\) Čelnik nadziranog tijela dužan je postupiti po traženju upravnog
inspektora u primjerenom roku koji odredi upravni inspektor, osigurati
dostavu potpunih i točnih podataka te bez odgode pisanim putem dostaviti
očitovanje o razlozima nemogućnosti postupanja.

### IV. PLANIRANJE INSPEKCIJSKOG NADZORA

Članak 17. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Poslovi upravne inspekcije planiraju se godišnjim planom rada
upravne inspekcije koji se donosi do kraja kalendarske godine za iduću
godinu.

\(2\) Godišnji plan rada upravne inspekcije donosi čelnik tijela državne
uprave nadležnog za poslove upravne inspekcije, na prijedlog čelnika
upravne inspekcije.

Članak 18. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

Godišnji plan rada upravne inspekcije objavljuje se na mrežnoj stranici
tijela državne uprave nadležnog za poslove upravne inspekcije.

### V. POSTUPAK INSPEKCIJSKOG NADZORA

Pokretanje postupka inspekcijskog nadzora

Članak 19.

Postupak inspekcijskog nadzora pokreće se po službenoj dužnosti.

Redoviti inspekcijski nadzor

Članak 20. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

Redoviti inspekcijski nadzor provodi se u skladu s godišnjim planom rada
upravne inspekcije.

Izvanredni inspekcijski nadzor

Članak 21. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Izvanredni inspekcijski nadzor provodi se izvan godišnjeg plana
rada upravne inspekcije na inicijativu drugih tijela, podnositelja
predstavke ili u slučaju učestalog nepostupanja nadziranog tijela po
traženjima upravnog inspektora te iz drugih opravdanih razloga.

\(2\) Odluku o provedbi izvanrednog neposrednog inspekcijskog nadzora
upravne inspekcije donosi čelnik tijela državne uprave nadležnog za
poslove upravne inspekcije.

Način provedbe inspekcijskog nadzora

Članak 22.

Inspekcijski nadzor provodi se kao:

-- neposredni inspekcijski nadzor, uvidom u opće i pojedinačne akte,
elektroničke baze podataka u nadziranom tijelu, kao i uvjete i način
rada nadziranog tijela

-- posredni inspekcijski nadzor, uvidom u elektroničke baze podataka,
zatražene i dostavljene podatke i dokumentaciju nadziranog tijela.

Obavijest o provedbi neposrednog inspekcijskog nadzora

Članak 23.

\(1\) Upravni inspektor dužan je o provedbi neposrednog inspekcijskog
nadzora obavijestiti čelnika nadziranog tijela u kojem će se provesti
neposredni inspekcijski nadzor, najkasnije tri dana prije početka
nadzora.

\(2\) Iznimno od stavka 1. ovoga članka, upravni inspektor može provesti
neposredni inspekcijski nadzor bez prethodne obavijesti u slučaju
postojanja opravdanih razloga za hitno postupanje.

Zapisnik o inspekcijskom nadzoru

Članak 24. (NN [15/18](https://www.zakon.hr/cms.htm?id=40771),
[14/24](https://www.zakon.hr/cms.htm?id=59563))

\(1\) Nakon provedenoga inspekcijskog nadzora upravni inspektor
sastavlja zapisnik o utvrđenim nezakonitostima, nepravilnostima i
nedostacima u radu nadziranog tijela.

\(2\) Zapisnik iz stavka 1. ovoga članka obvezno sadržava:

− naznaku predmeta nadzora

− utvrđeno činjenično stanje te povrede zakona ili drugog propisa,
nepravilnosti i nedostataka u radu nadziranog tijela

− mjere inspekcijskog nadzora

− uputu o pravu na primjedbe na zapisnik

− obvezu izvješćivanja upravnog inspektora o poduzetim mjerama.

\(3\) Ako se prilikom provedbe neposrednog inspekcijskog nadzora ne
utvrde nepravilnosti, nezakonitosti i nedostaci u radu nadziranog
tijela, zapisnik obvezno sadržava:

− naznaku predmeta nadzora

− utvrđeno činjenično stanje

− uputu o pravu na primjedbe na zapisnik.

\(4\) Ako se prilikom provedbe posrednog inspekcijskog nadzora ne utvrde
nezakonitosti, nepravilnosti ili nedostaci u radu nadziranog tijela, o
tome će se pisano obavijestiti čelnik nadziranog tijela.

Dostava zapisnika

Članak 25.

\(1\) Zapisnik se dostavlja čelniku nadziranog tijela.

\(2\) Zapisnik o provedbi nadzora nad radom tijela i upravnih tijela
jedinica lokalne i područne (regionalne) samouprave dostavlja se
općinskom načelniku, gradonačelniku odnosno županu.

\(3\) Zapisnik se može dostaviti i tijelu kojem, na temelju propisa o
ustrojstvu državne uprave, odnosno lokalne i područne (regionalne)
samouprave, nadzirano tijelo neposredno odgovara za rad i tijelu
nadležnom za provedbu upravnog nadzora.

Primjedbe na zapisnik

Članak 26.

\(1\) Čelnik nadziranog tijela može izjaviti primjedbe na zapisnik, u
pisanom obliku, u roku od osam dana od dana dostave zapisnika.

\(2\) Ako upravni inspektor utvrdi da su primjedbe na zapisnik u
cijelosti ili djelomično osnovane, sastavit će dopunski zapisnik kojim
će odlučiti o primjedbama.

\(3\) Ako upravni inspektor utvrdi da su primjedbe na zapisnik u
cijelosti neosnovane, obvezan je o tome dostaviti pisanu obavijest
podnositelju primjedbi.

\(4\) Dopunski zapisnik iz stavka 2. odnosno obavijest iz stavka 3.
ovoga članka dostavlja se čelniku nadziranog tijela u roku od 30 dana od
dana primitka primjedbi.

\(5\) Protiv dopunskog zapisnika i obavijesti iz stavka 4. ovoga članka
primjedbe nisu dopuštene.

Sudska zaštita

Članak 27.

Nakon dostave dopunskog zapisnika odnosno obavijesti iz članka 26.
stavka 4. ovoga Zakona čelnik nadziranog tijela može tužbom pred
nadležnim upravnim sudom zatražiti ocjenu zakonitosti postupanja upravne
inspekcije u odnosu na predmet inspekcijskog nadzora i zapisnik
sastavljen o provedenom inspekcijskom nadzoru.

Mjere inspekcijskog nadzora

Članak 28.

Upravni inspektor može izreći sljedeće mjere:

-- narediti poduzimanje mjera radi otklanjanja utvrđenih povreda zakona
ili drugog propisa, nepravilnosti i nedostataka u radu nadziranog tijela

-- zabraniti obavljanje radnji koje su poduzimane protivno zakonu ili
drugom propisu

-- predložiti poduzimanje mjera radi otklanjanja nepravilnosti,
nedostataka u radu ili unapređenja rada nadziranog tijela

-- druge mjere sukladno posebnom zakonu.

Članak 29.

\(1\) Upravni inspektor može narediti:

-- usklađivanje organizacije i načina rada nadziranog tijela s propisima

-- donošenje i javnu objavu akata kojima se određuju radno vrijeme i
uredovni dani

-- postupanje u zakonom propisanom roku u slučaju podnošenja prigovora
ili pritužbe na rad nadziranog tijela

-- poduzimanje radnji u svrhu osiguranja javnosti rada nadziranog tijela
prema posebnim propisima

-- ukidanje, poništavanje ili oglašivanje ništavim nezakonitoga upravnog
akta kojim se odlučuje o pravima i obvezama iz službe te donošenje
zakonitog akta

-- donošenje akta o prestanku službe po sili zakona ako su ispunjene
zakonom propisane pretpostavke

-- postupanje po odlukama nadležnih sudova i tijela nadležnog za
postupanje po žalbama državnih i lokalnih službenika iz područja
službeničkih odnosa

-- otklanjanje nezakonitosti u provedbi upravnog postupka

-- provedbu postupka izvršenja upravnog akta

-- otklanjanje nepravilnosti ili nedostataka u primjeni propisa o
uredskom poslovanju i drugih propisa kojima se uređuje javnost i način
rada nadziranog tijela

-- druge mjere sukladno posebnom zakonu.

\(2\) Upravni inspektor može zabraniti:

-- rad službeniku na radnom mjestu za koje ne ispunjava uvjete propisane
zakonom ili drugim propisom

-- rad osobi zatečenoj u obavljanju službeničkih poslova iz djelokruga
državnog tijela na temelju ugovora o djelu

-- rad osobi zatečenoj u obavljanju službeničkih poslova bez zakonitog
akta o prijmu u službu, odnosno rasporedu na radno mjesto

-- rad službeniku po nalogu koji je izdan protivno zakonu

-- drugo postupanje sukladno posebnom zakonu.

\(3\) Upravni inspektor može predložiti:

-- obnovu postupka u kojem je doneseno rješenje ako su ispunjeni uvjeti
propisani zakonom

-- pokretanje postupka zbog povrede službene dužnosti i postupka
udaljenja iz službe

-- preispitivanje organizacije rada radi osiguranja upravnog rješavanja
u zakonom predviđenim rokovima

-- poduzimanje drugih mjera radi otklanjanja nepravilnosti, nedostataka
u radu ili unapređenja rada nadziranog tijela.

Rokovi za izvršenje mjera

Članak 30.

\(1\) Upravni inspektor obvezan je odrediti primjereni rok za izvršenje
mjera.

\(2\) Ako su izrečene mjere naredbe i zabrane iz članka 29. stavaka 1. i
2. ovoga Zakona, čelnik nadziranog tijela obvezan je mjeru izvršiti u
roku određenom u zapisniku.

\(3\) Ako su zapisnikom izrečene mjere u obliku prijedloga, čelnik
tijela obvezan je u roku utvrđenom u zapisniku dostaviti izvješće o
postupanju ili razlozima ne postupanja sukladno prijedlogu upravnog
inspektora.

\(4\) Na obrazloženi pisani zahtjev čelnika nadziranog tijela rok za
izvršenje mjera iz zapisnika može se produžiti. O produženju roka
upravni inspektor obvezan je pisano obavijestiti čelnika nadziranog
tijela.

\(5\) Rok za izvršenje mjera počinje teći danom dostave zapisnika
nadziranom tijelu.

\(6\) Ako čelnik nadziranog tijela izjavi primjedbe na zapisnik, rok za
izvršenje mjera počinje teći danom dostave zapisnika ili pisane
obavijesti iz članka 26. stavaka 2. i 3. ovoga Zakona.

Nadzor izvršenja mjera

Članak 31.

\(1\) Čelnik tijela kojemu je dostavljen zapisnik u skladu s člankom 25.
ovoga Zakona dužan je izvršiti izrečene mjere u roku koji je određen
zapisnikom.

\(2\) Čelnik tijela iz stavka 1. ovoga članka dužan je u roku od 15 dana
od isteka roka za poduzimanje zapisnikom izrečenih mjera dostaviti
upravnom inspektoru izvješće i dokaze o izvršenju mjera.

\(3\) Nadzor izvršenja izrečenih mjera upravni inspektor obavlja u
pravilu posredno, pribavljanjem izvješća i dokaza o provedbi mjera.

\(4\) Nadzor izvršenja izrečenih mjera može se provesti i neposredno u
nadziranom tijelu.

Neizvršenje mjera iz zapisnika

Članak 32. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

Upravni inspektor obvezan je, u slučaju neizvršenja mjere radi
uklanjanja nezakonitosti od strane nadziranog tijela, izvijestiti:

-- Vladu Republike Hrvatske, ako mjere nisu izvršene od strane tijela
državne uprave ili drugih državnih tijela, čiji čelnik neposredno
odgovara Vladi

--tijelo državne uprave koje provodi nadzor nad radom nadziranog tijela,
u skladu sa zakonom, i

--tijelo državne uprave nadležno za sustav i ustrojstvo državne uprave,
lokalne i područne (regionalne) samouprave, ako mjere nisu izvršene od
strane tijela ili upravnog tijela jedinice lokalne ili područne
(regionalne) samouprave.

Postupanje po predstavkama

Članak 33. (NN [15/18](https://www.zakon.hr/cms.htm?id=40771),
[14/24](https://www.zakon.hr/cms.htm?id=59563))

\(1\) Upravni inspektor dužan je razmotriti predstavku na rad nadziranog
tijela.

\(2\) Ako navodi u predstavci upozoravaju na moguće nezakonitosti,
nepravilnosti odnosno nedostatke u radu nadziranog tijela, upravni
inspektor ovlašten je, uz traženje izvješća, uputiti upozorenje
nadziranom tijelu radi žurnog otklanjanja mogućih nezakonitosti,
nepravilnosti odnosno nedostataka.

\(3\) Ako se u postupanju po predstavci utvrdi da otklanjanje
nezakonitosti, nepravilnosti odnosno nedostataka zahtijeva izricanje
mjere, upravni inspektor će po službenoj dužnosti provesti inspekcijski
nadzor na način i sukladno ovlastima iz ovoga Zakona.

\(4\) Ako se u postupanju po predstavci ne utvrde nezakonitosti,
nepravilnosti odnosno nedostaci, upravni inspektor o tome će
obavijestiti čelnika nadziranog tijela.

\(5\) Upravni inspektor dužan je obavijestiti podnositelja predstavke o
postupanju povodom predstavke.

\(6\) Ako podnositelj predstavke ponovno podnese predstavku koja u
odnosu na prethodno podnesenu ne sadržava nove činjenice, okolnosti ili
dokaze, smatra se da je po predstavci postupljeno.

Očevidnik inspekcijskih nadzora

Članak 34. (NN [15/18](https://www.zakon.hr/cms.htm?id=40771),
[98/19](https://www.zakon.hr/cms.htm?id=40769))

\(1\) Tijelo državne uprave nadležno za poslove upravne inspekcije vodi
u elektroničkom obliku očevidnik o obavljenim inspekcijskim nadzorima,
poduzetim mjerama i drugim aktima koje upravna inspekcija donosi u
okviru svoga djelokruga.

\(2\) Podatke u očevidnik upisuje upravni inspektor.

\(3\) Čelnik tijela državne uprave nadležnog za poslove upravne
inspekcije pravilnikom propisuje sadržaj, oblik, način vođenja te objavu
podataka iz očevidnika iz stavka 1. ovoga članka.

Prekid postupanja

Članak 35.

Upravni inspektor prekinut će postupanje u odnosu na akt koji je predmet
nadzora do donošenja odluke nadležnog tijela po pravnim lijekovima ili
do okončanja sudskog postupka, ako posebnim zakonom nije drukčije
propisano.

Inicijativa za postupanje drugih tijela

Članak 36.

Ako upravni inspektor ocijeni postojanje osnovane sumnje u počinjenje
kaznenog djela ili počinjenje prekršaja, dužan je bez odgode
obavijestiti nadležno državno odvjetništvo, odnosno podnijeti optužni
prijedlog radi pokretanja prekršajnog postupka.

### VI. PREKRŠAJNE ODREDBE

Članak 37. (NN [15/18](https://www.zakon.hr/cms.htm?id=40771),
[14/24](https://www.zakon.hr/cms.htm?id=59563))

\(1\) Novčanom kaznom za prekršaj u iznosu od 660,00 do 1320,00 eura
kaznit će se čelnik nadziranog tijela ako:

1\. upravnom inspektoru onemogući nesmetano obavljanje nadzora, odnosno
ako u primjerenom roku ne dostavi tražene podatke ili dostavi nepotpune,
odnosno netočne podatke (članak 16. stavak 1. i 2.)

2\. u roku određenom zapisnikom ne izvrši mjeru naredbe ili zabrane
(članak 30. stavak 2.)

3\. u roku utvrđenom u zapisniku ne dostavi izvješće o postupanju ili
razlozima ne postupanja sukladno prijedlogu upravnog inspektora (članak
30. stavak 3.).

\(2\) Novčanom kaznom iz stavka 1. ovog članka kaznit će se čelnik
pravne osobe ako na traženje upravnog inspektora ne dostavi tražene
podatke ili dostavi nepotpune odnosno netočne podatke (članak 14. stavak
4.).

### VII. PRIJELAZNE I ZAVRŠNE ODREDBE

Članak 38.

Postupci inspekcijskog nadzora i postupanja po predstavkama, započeti
prije stupanja na snagu ovoga Zakona, dovršit će se po odredbama Zakona
o upravnoj inspekciji (»Narodne novine«, br. 63/08.).

Članak 39.

Upravni inspektori zatečeni na poslovima upravne inspekcije na dan
stupanja na snagu ovoga Zakona nastavljaju raditi na svojim dotadašnjim
radnim mjestima te zadržavaju prava iz službe do donošenja rješenja o
rasporedu na radna mjesta u skladu s odredbama ovoga Zakona.

Članak 40.

\(1\) Vlada Republike Hrvatske će u roku od 60 dana od dana stupanja na
snagu ovoga Zakona uskladiti Uredbu o unutarnjem ustrojstvu ureda
državne uprave u županijama (»Narodne novine«, br. 40/12. i 51/12. i
90/13.) s odredbama ovoga Zakona.

\(2\) Čelnici tijela državne uprave iz stavka 1. ovoga članka dužni su
uskladiti pravilnike o unutarnjem redu prema odredbama ovoga Zakona u
roku od 60 dana od dana stupanja na snagu uredbi iz stavka 1. ovoga
članka.

\(3\) Čelnici tijela državne uprave iz stavka 1. ovoga članka donijet će
rješenja o rasporedu državnih službenika za obavljanje poslova upravnog
inspektora u roku od dva mjeseca od stupanja na snagu pravilnika iz
stavka 2. ovoga članka.

Članak 41.

\(1\) Pravilnike iz članka 13. stavka 3. i članka 34. stavka 3. ovoga
Zakona čelnik središnjeg tijela državne uprave nadležnog za poslove
upravne inspekcije donijet će u roku od 60 dana od dana stupanja na
snagu ovoga Zakona.

\(2\) Do stupanja na snagu Pravilnika iz članka 13. stavka 3. ovoga
Zakona ostaje na snazi Pravilnik o službenoj iskaznici upravnog
inspektora (»Narodne novine«, br. 1/13.).

Članak 42.

\(1\) Do početka rada upravne inspekcije ureda poslove upravne
inspekcije iz članka 3. stavka 2. ovoga Zakona obavljat će državna
upravna inspekcija.

\(2\) Započete postupke inspekcijskog nadzora, do početka rada upravne
inspekcije ureda, dovršit će državna upravna inspekcija.

\(3\) Godišnji plan rada upravne inspekcije ureda za 2018. godinu
donijet će predstojnik ureda u roku od 30 dana od dana početka rada
upravne inspekcije ureda.

Članak 43.

Stupanjem na snagu ovoga Zakona prestaje važiti Zakon o upravnoj
inspekciji (»Narodne novine«, br. 63/08.).

Članak 44.

Ovaj Zakon objavit će se u »Narodnim novinama«, a stupa na snagu 1.
srpnja 2018.

#### Prijelazne i završne odredbe iz NN 98/19

Članak 15.

\(1\) Uredba o unutarnjem ustrojstvu Ministarstva uprave (»Narodne
novine«, br. 116/17. i 79/19.) uskladit će se s odredbama ovoga Zakona u
roku od 60 dana od dana stupanja na snagu ovoga Zakona.

\(2\) Pravilnik o unutarnjem redu tijela državne uprave nadležnog za
poslove upravne inspekcije uskladit će se s odredbama uredbe iz
stavka 1. ovoga članka u roku od 30 dana od dana stupanja na snagu
uredbe.

\(3\) Danom stupanja na snagu ovoga Zakona tijelo državne uprave
nadležno za poslove upravne inspekcije preuzima poslove upravne
inspekcije ureda, upravne inspektore ureda, pismohranu i drugu
dokumentaciju te opremu i sredstva za rad upravnih inspektora ureda.

\(4\) Upravni inspektori ureda državne uprave u županijama i državni
upravni inspektori, zatečeni u obavljanju poslova upravne inspekcije na
dan stupanja na snagu ovoga Zakona, nastavljaju raditi na svojim
dosadašnjim radnim mjestima te zadržavaju prava iz službe do donošenja
rješenja o rasporedu na radna mjesta u skladu s propisima o unutarnjem
ustrojstvu i unutarnjem redu tijela državne uprave nadležnog za poslove
upravne inspekcije.

Članak 16.

\(1\) Pravilnike iz članka 13. stavka 3. i članka 34. stavka 3. Zakona o
upravnoj inspekciji (»Narodne novine«, br. 15/18.) čelnik tijela državne
uprave nadležnog za poslove upravne inspekcije uskladit će s odredbama
ovoga Zakona u roku od 90 dana od dana stupanja na snagu ovoga Zakona.

\(2\) Do stupanja na snagu pravilnika iz stavka 1. ovoga članka ostaju
na snazi Pravilnik o službenoj iskaznici upravnog inspektora (»Narodne
novine«, br. 81/18.) i Pravilnik o sadržaju, obliku i načinu vođenja
elektroničkog očevidnika upravne inspekcije (»Narodne novine«, br.
81/18.).

Članak 17.

Ovaj Zakon objavit će se u »Narodnim novinama«, a stupa na snagu 1.
siječnja 2020.

#### Prijelazne i završne odredbe iz NN 14/24

Članak 5.

Ovaj Zakon stupa na snagu osmoga dana od dana objave u »Narodnim
novinama«.
