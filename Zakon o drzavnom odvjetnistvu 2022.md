**ZAKON O DRŽAVNOM ODVJETNIŠTVU**

[DIO PRVI OPĆE ODREDBE
[2](#dio-prvi-opće-odredbe)](#dio-prvi-opće-odredbe)

[DIO DRUGI USTROJSTVO, NADLEŽNOST I RAD DRŽAVNOG ODVJETNIŠTVA
[3](#dio-drugi-ustrojstvo-nadležnost-i-rad-državnog-odvjetništva)](#dio-drugi-ustrojstvo-nadležnost-i-rad-državnog-odvjetništva)

[GLAVA I. USTROJSTVO [3](#glava-i.-ustrojstvo)](#glava-i.-ustrojstvo)

[1. Opće odredbe [3](#opće-odredbe)](#opće-odredbe)

[2. Unutarnje ustrojstvo državnog odvjetništva
[3](#unutarnje-ustrojstvo-državnog-odvjetništva)](#unutarnje-ustrojstvo-državnog-odvjetništva)

[3. Posebne odredbe o unutarnjem ustrojstvu Državnog odvjetništva
Republike Hrvatske
[4](#posebne-odredbe-o-unutarnjem-ustrojstvu-državnog-odvjetništva-republike-hrvatske)](#posebne-odredbe-o-unutarnjem-ustrojstvu-državnog-odvjetništva-republike-hrvatske)

[GLAVA II. NADLEŽNOST [6](#glava-ii.-nadležnost)](#glava-ii.-nadležnost)

[1. Opće odredbe [6](#opće-odredbe-1)](#opće-odredbe-1)

[2. Postupanje protiv počinitelja kaznenih djela i drugih kažnjivih
djela
[7](#postupanje-protiv-počinitelja-kaznenih-djela-i-drugih-kažnjivih-djela)](#postupanje-protiv-počinitelja-kaznenih-djela-i-drugih-kažnjivih-djela)

[3. Poduzimanje pravnih radnji u zaštiti imovinskih interesa Republike
Hrvatske
[7](#poduzimanje-pravnih-radnji-u-zaštiti-imovinskih-interesa-republike-hrvatske)](#poduzimanje-pravnih-radnji-u-zaštiti-imovinskih-interesa-republike-hrvatske)

[4. Zastupanje Republike Hrvatske u postupcima pred stranim sudovima,
međunarodnim i drugim tijelima
[9](#zastupanje-republike-hrvatske-u-postupcima-pred-stranim-sudovima-međunarodnim-i-drugim-tijelima)](#zastupanje-republike-hrvatske-u-postupcima-pred-stranim-sudovima-međunarodnim-i-drugim-tijelima)

[5. Postupanje državnog odvjetništva u predmetima davanja pravnih
mišljenja
[10](#postupanje-državnog-odvjetništva-u-predmetima-davanja-pravnih-mišljenja)](#postupanje-državnog-odvjetništva-u-predmetima-davanja-pravnih-mišljenja)

[GLAVA III. RAD [11](#glava-iii.-rad)](#glava-iii.-rad)

[1. Poslovi državnoodvjetničke uprave
[11](#poslovi-državnoodvjetničke-uprave)](#poslovi-državnoodvjetničke-uprave)

[2. Godišnja lista istražitelja
[12](#godišnja-lista-istražitelja)](#godišnja-lista-istražitelja)

[3. Dužnosti i ovlasti državnih odvjetnika i zamjenika državnih
odvjetnika
[12](#dužnosti-i-ovlasti-državnih-odvjetnika-i-zamjenika-državnih-odvjetnika)](#dužnosti-i-ovlasti-državnih-odvjetnika-i-zamjenika-državnih-odvjetnika)

[4. Čuvanje tajnosti podataka
[12](#čuvanje-tajnosti-podataka)](#čuvanje-tajnosti-podataka)

[5. Kolegij državnog odvjetništva
[13](#kolegij-državnog-odvjetništva)](#kolegij-državnog-odvjetništva)

[6. Prošireni kolegij Državnog odvjetništva Republike Hrvatske
[14](#prošireni-kolegij-državnog-odvjetništva-republike-hrvatske)](#prošireni-kolegij-državnog-odvjetništva-republike-hrvatske)

[GLAVA IV. PRAVOSUDNA UPRAVA
[14](#glava-iv.-pravosudna-uprava)](#glava-iv.-pravosudna-uprava)

[GLAVA V. IZVJEŠĆA [16](#glava-v.-izvješća)](#glava-v.-izvješća)

[1. Izvješće Hrvatskom saboru
[16](#izvješće-hrvatskom-saboru)](#izvješće-hrvatskom-saboru)

[2. Mjesečna i godišnja izvješća državnih odvjetništava
[16](#mjesečna-i-godišnja-izvješća-državnih-odvjetništava)](#mjesečna-i-godišnja-izvješća-državnih-odvjetništava)

[3. Posebna izvješća [17](#posebna-izvješća)](#posebna-izvješća)

[GLAVA VI. SREDSTVA ZA RAD I IMOVINA DRŽAVNIH ODVJETNIŠTAVA
[17](#glava-vi.-sredstva-za-rad-i-imovina-državnih-odvjetništava)](#glava-vi.-sredstva-za-rad-i-imovina-državnih-odvjetništava)

[1. Osiguranje sredstava
[17](#osiguranje-sredstava)](#osiguranje-sredstava)

[2. Investicije [17](#investicije)](#investicije)

[3. Financijsko-materijalno poslovanje
[17](#financijsko-materijalno-poslovanje)](#financijsko-materijalno-poslovanje)

[DIO TREĆI OVLASTI, DUŽNOSTI I POSTUPANJE DRŽAVNIH ODVJETNIKA
[18](#dio-treći-ovlasti-dužnosti-i-postupanje-državnih-odvjetnika)](#dio-treći-ovlasti-dužnosti-i-postupanje-državnih-odvjetnika)

[GLAVA I. OPĆE OVLASTI
[18](#glava-i.-opće-ovlasti)](#glava-i.-opće-ovlasti)

[1. Pravna pomoć [18](#pravna-pomoć)](#pravna-pomoć)

[2. Upute i nalozi [18](#upute-i-nalozi)](#upute-i-nalozi)

[3. Nadzor nad radom [19](#nadzor-nad-radom)](#nadzor-nad-radom)

[GLAVA II. DRŽAVNI ODVJETNICI I ZAMJENICI DRŽAVNIH ODVJETNIKA
[19](#glava-ii.-državni-odvjetnici-i-zamjenici-državnih-odvjetnika)](#glava-ii.-državni-odvjetnici-i-zamjenici-državnih-odvjetnika)

[GLAVA III. ETIČKI KODEKS DRŽAVNIH ODVJETNIKA I ZAMJENIKA DRŽAVNIH
ODVJETNIKA
[25](#glava-iii.-etički-kodeks-državnih-odvjetnika-i-zamjenika-državnih-odvjetnika)](#glava-iii.-etički-kodeks-državnih-odvjetnika-i-zamjenika-državnih-odvjetnika)

[GLAVA IV. DRŽAVNI SLUŽBENICI I NAMJEŠTENICI
[26](#glava-iv.-državni-službenici-i-namještenici)](#glava-iv.-državni-službenici-i-namještenici)

[1. Zasnivanje i prestanak radnog odnosa
[26](#zasnivanje-i-prestanak-radnog-odnosa)](#zasnivanje-i-prestanak-radnog-odnosa)

[2. Ravnatelj državnoodvjetničke uprave
[27](#ravnatelj-državnoodvjetničke-uprave)](#ravnatelj-državnoodvjetničke-uprave)

[3. Državnoodvjetnički savjetnici
[27](#državnoodvjetnički-savjetnici)](#državnoodvjetnički-savjetnici)

[4. Stručni suradnici [28](#stručni-suradnici)](#stručni-suradnici)

[5. Državnoodvjetnički vježbenici
[28](#državnoodvjetnički-vježbenici)](#državnoodvjetnički-vježbenici)

[GLAVA V. OSIGURANJE OSOBA, IMOVINE I OBJEKATA DRŽAVNIH ODVJETNIŠTAVA
[28](#glava-v.-osiguranje-osoba-imovine-i-objekata-državnih-odvjetništava)](#glava-v.-osiguranje-osoba-imovine-i-objekata-državnih-odvjetništava)

[DIO ČETVRTI PRIJELAZNE I ZAVRŠNE ODREDBE
[29](#dio-četvrti-prijelazne-i-završne-odredbe)](#dio-četvrti-prijelazne-i-završne-odredbe)

[Prijelazne i završne odredbe iz NN 21/22
[30](#prijelazne-i-završne-odredbe-iz-nn-2122)](#prijelazne-i-završne-odredbe-iz-nn-2122)

**ZAKON O DRŽAVNOM ODVJETNIŠTVU**

### DIO PRVI OPĆE ODREDBE

Članak 1.

Ovim se Zakonom uređuje: ustrojstvo i nadležnost državnih odvjetništava,
unutarnje ustrojstvo državnih odvjetništava, ovlasti, prava i dužnosti
državnih odvjetnika i zamjenika državnih odvjetnika, obavljanje poslova
pravosudne uprave i državnoodvjetničke uprave u državnim odvjetništvima,
ovlasti državnoodvjetničkih savjetnika, čuvanje službene tajne,
osiguranje sredstava za rad državnih odvjetništava te druga pitanja
važna za njihov rad.

Članak 2.

Izrazi koji se koriste za osobe u ovom Zakonu, a imaju rodno značenje
koriste se neutralno i odnose se na muške i ženske osobe.

Članak 3.

\(1\) Državno odvjetništvo samostalno je i neovisno pravosudno tijelo
ovlašteno i dužno postupati protiv počinitelja kaznenih djela i drugih
kažnjivih djela, poduzimati pravne radnje radi zaštite imovine Republike
Hrvatske te podnositi pravna sredstva za zaštitu Ustava Republike
Hrvatske i zakona.

\(2\) Državno odvjetništvo obavlja svoje ovlasti na osnovi Ustava
Republike Hrvatske, međunarodnih ugovora koji su dio pravnog poretka
Republike Hrvatske, pravne stečevine Europske unije, zakona i drugih
izvora prava.

Članak 4.

Državno odvjetništvo ustanovljava se kao jedinstveno pravosudno tijelo
čiji se djelokrug, ovlasti i nadležnost utvrđuju zakonom.

Članak 5.

\(1\) Državni odvjetnik odgovoran je za obavljanje poslova iz djelokruga
državnog odvjetništva koje zastupa i kojim upravlja.

\(2\) Zamjenik državnog odvjetnika samostalan je u radu u predmetu koji
mu je dodijeljen. Samostalnost u radu zamjenika državnog odvjetnika i
donošenju odluke može se ograničiti isključivo na način propisan ovim
Zakonom.

Članak 6.

Zabranjen je svaki oblik utjecaja, a posebno svaki oblik prisile prema
državnim odvjetnicima i zamjenicima državnih odvjetnika, zlouporaba
javnih ovlasti i osobnog utjecaja te korištenje medija i javnih
istupanja u predmetima kaznenih djela koja se progone po službenoj
dužnosti i u predmetima u kojima državni odvjetnik odnosno zamjenik
državnog odvjetnika izvršava svoje ovlasti i dužnosti u zaštiti imovine
Republike Hrvatske.

Članak 7.

Svatko ima pravo nadležnom državnom odvjetniku pisano ili usmeno
podnositi predstavke i pritužbe na postupanje tog ili neposredno nižeg
državnog odvjetništva i na njih dobiti odgovor u roku od najkasnije 30
dana od dana njihova zaprimanja u nadležnom državnom odvjetništvu.

Članak 8.

Glavni državni odvjetnik Republike Hrvatske, zamjenik Glavnog državnog
odvjetnika Republike Hrvatske, državni odvjetnik i zamjenik državnog
odvjetnika ne smiju biti pozvani na odgovornost za izraženo pravno
mišljenje u predmetu koji im je dodijeljen u rad, osim ako se radi o
kršenju zakona koje je kažnjivo djelo.

Članak 9.

\(1\) Državno odvjetništvo ima pečat koji sadrži naziv i sjedište
državnog odvjetništva te naziv i grb Republike Hrvatske.

\(2\) Na zgradi u kojoj je smješteno državno odvjetništvo moraju biti
istaknuti naziv državnog odvjetništva, grb i zastava Republike Hrvatske.

\(3\) Državno odvjetništvo obilježava svoj dan 24. svibnja svake godine,
kojim povodom se dodjeljuju državnoodvjetnička priznanja.

Članak 10.

Plaće i dodaci na plaću državnih odvjetnika i zamjenika državnih
odvjetnika uređuju se zakonom.

Članak 11.

\(1\) Državno odvjetništvo dužno je od građana, državnih tijela i
pravnih osoba primati podneske i izjave u stvarima iz svoga djelokruga
radi poduzimanja radnji sukladno svojim ovlastima.

\(2\) Državno odvjetništvo može tražiti od građana obavijesti glede
njihovih podnesaka.

### DIO DRUGI USTROJSTVO, NADLEŽNOST I RAD DRŽAVNOG ODVJETNIŠTVA

#### GLAVA I. USTROJSTVO

##### 1. Opće odredbe

Članak 12.

\(1\) Državno odvjetništvo Republike Hrvatske ustanovljuje se za cijelo
područje Republike Hrvatske.

\(2\) U Republici Hrvatskoj ustanovljuju se:

-- županijska državna odvjetništva

-- općinska državna odvjetništva.

\(3\) Zakonom se mogu ustanoviti posebna državna odvjetništva za
postupanje u određenim vrstama predmeta.

Članak 13.

\(1\) Svako državno odvjetništvo postupa u skladu sa svojom stvarnom i
mjesnom nadležnosti, ako zakonom nije drukčije određeno.

\(2\) Općinska državna odvjetništva podređena su županijskim državnim
odvjetništvima, a županijska državna odvjetništva i posebna državna
odvjetništva podređena su Državnom odvjetništvu Republike Hrvatske.

##### 2. Unutarnje ustrojstvo državnog odvjetništva

Odjeli

Članak 14.

\(1\) U državnim odvjetništvima ustanovljava se ured državnog
odvjetnika, kazneni odjel i građansko-upravni odjel.

\(2\) Na sjednicama kaznenih i građansko-upravnih odjela razmatraju se
pitanja od interesa za rad odjela, a posebice praćenje rada,
raspravljanje o spornim pravnim pitanjima, ujednačavanje postupanja i
druga pitanja predviđena Poslovnikom državnog odvjetništva.

Odjel za istraživanje imovinske koristi stečene kaznenim djelom

Članak 15.

\(1\) Glavni državni odvjetnik Republike Hrvatske za područje jednog ili
više županijskih državnih odvjetništava ustanovit će odjel za
istraživanje imovinske koristi stečene kaznenim djelom.

\(2\) Glavni državni odvjetnik Republike Hrvatske u odluci kojom se
ustanovljava odjel za istraživanje imovinske koristi stečene kaznenim
djelom odredit će je li taj odjel nadležan za provođenje imovinskih
izvida samo za područje županijskog državnog odvjetništva u kojem je
ustanovljen ili za područje više županijskih državnih odvjetništava.

\(3\) U predmetima za kaznena djela iz nadležnosti županijskog suda u
kojima postoje osnove sumnje da je počinjenjem kaznenog djela stečena
znatna imovinska korist nadležni županijski državni odvjetnik u
županijskom državnom odvjetništvu u kojem je osnovan odjel za
istraživanje imovinske koristi povjerit će provođenje izvida i hitnih
dokaznih radnji privremenog oduzimanja predmeta odjelu za istraživanje
imovinske koristi stečene kaznenim djelom, ako je to potrebno zbog
složenosti predmeta.

\(4\) Ako je odjel za istraživanje imovinske koristi stečene kaznenim
djelom ustanovljen za područje više županijskih državnih odvjetništava,
nadležni državni odvjetnik zatražit će od županijskog državnog
odvjetnika u županijskom državnom odvjetništvu u kojem je ustanovljen
odjel da se provođenje radnji iz stavka 3. ovoga članka povjeri odjelu.

\(5\) Ako županijski državni odvjetnik u županijskom državnom
odvjetništvu u kojem je osnovan odjel za istraživanje imovinske koristi
stečene kaznenim djelom smatra kako nisu ispunjeni uvjeti za
uključivanje odjela u rad na predmetu, zatražit će da odluku o tome
donese Glavni državni odvjetnik Republike Hrvatske.

Praćenje europskih propisa i sudske prakse Suda Europske unije i
Europskog suda za ljudska prava

Članak 16.

\(1\) U Državnom odvjetništvu Republike Hrvatske i u županijskim
državnim odvjetništvima određuju se osobe za praćenje europskih propisa
i sudske prakse Suda Europske unije i Europskog suda za ljudska prava.

\(2\) Osobe iz stavka 1. ovoga članka pružaju pomoć u pravilnoj primjeni
propisa i sudske prakse Suda Europske unije i Europskog suda za ljudska
prava, državnom odvjetniku i zamjenicima državnog odvjetnika u državnom
odvjetništvu, kao i državnim odvjetnicima i zamjenicima državnih
odvjetnika neposredno nižih državnih odvjetništava.

\(3\) Voditelj Odsjeka za međunarodnu pravnu pomoć i suradnju u Državnom
odvjetništvu Republike Hrvatske jednom godišnje organizira sastanak svih
osoba iz stavka 1. ovoga članka radi razmatranja aktualnih pitanja u
vezi s pružanjem pomoći u pravilnoj primjeni propisa i sudske prakse
Suda Europske unije i Europskog suda za ljudska prava i unapređenja
njihova rada.

\(4\) Osobe iz stavka 1. ovoga članka pružaju podršku Pravosudnoj
akademiji u provedbi stručnog usavršavanja za pravilnu primjenu propisa
i sudske prakse Suda Europske unije i Europskog suda za ljudska prava.

Odsjeci

Članak 17.

\(1\) Unutar odjela mogu se osnovati odsjeci s najmanje tri zamjenika
državnih odvjetnika specijalizirana za određenu vrstu predmeta.

\(2\) Nadležni državni odvjetnik može, uz prethodno odobrenje Glavnog
državnog odvjetnika Republike Hrvatske, za područje županijskog ili
općinskog državnog odvjetništva osnovati istražni odsjek u kaznenom
odjelu.

Raspored u odjele i odsjeke

Članak 18.

Raspored zamjenika državnih odvjetnika u odjele i odsjeke, kao i njihovi
voditelji odredit će se godišnjim rasporedom poslova.

Stalne službe

Članak 19.

\(1\) Državno odvjetništvo djeluje u svom sjedištu te u stalnim službama
izvan sjedišta.

\(2\) Stalna služba je ustrojstvena jedinica državnog odvjetništva koja
se osniva na području njegove nadležnosti, na kojem zbog broja
stanovnika, priljeva pojedine vrste predmeta i drugih opravdanih razloga
postoji potreba za djelovanjem državnog odvjetništva izvan njegova
sjedišta.

\(3\) Odluku o osnivanju i prestanku rada stalnih službi državnog
odvjetništva donosi ministar nadležan za poslove pravosuđa, uz prethodno
mišljenje Glavnog državnog odvjetnika Republike Hrvatske.

\(4\) Stalna služba ima voditelja.

\(5\) Voditelj stalne službe je zamjenik državnog odvjetnika određen
godišnjim rasporedom poslova.

\(6\) Voditelj stalne službe obavlja poslove državnoodvjetničke uprave
koje mu povjeri državni odvjetnik.

##### 3. Posebne odredbe o unutarnjem ustrojstvu Državnog odvjetništva Republike Hrvatske

Ured Glavnog državnog odvjetnika Republike Hrvatske

Članak 20.

\(1\) U Uredu Glavnog državnog odvjetnika Republike Hrvatske obavljaju
se poslovi državnoodvjetničke uprave, poslovi međunarodne pravne pomoći
i suradnje, poslovi praćenja europskih propisa i sudske prakse Suda
Europske unije i Europskog suda za ljudska prava, poslovi unutarnjeg
nadzora i poslovi protokola za potrebe Državnog odvjetništva Republike
Hrvatske.

\(2\) U Uredu Glavnog državnog odvjetnika Republike Hrvatske ustrojavaju
se Odsjek za unutarnji nadzor i Odsjek za međunarodnu pravnu pomoć i
suradnju.

\(3\) Odsjek za unutarnji nadzor provodi nadzor nad radom državnih
odvjetništava, pregledava cjelokupni rad državnih odvjetništava, vođenje
mjesečne i godišnje statistike i skrbi o stručnom usavršavanju državnih
odvjetnika, zamjenika državnih odvjetnika te službenika i namještenika.

\(4\) Odsjek za međunarodnu pravnu pomoć i suradnju organizira i
usmjerava međunarodnu suradnju državnog odvjetništva, pružanje
međunarodne pravne pomoći i suradnje sa zemljama članicama Europske
unije, sudjelovanje u radu međunarodnih i regionalnih organizacija kojih
je Republika Hrvatska član ili s kojima državno odvjetništvo surađuje na
temelju posebnog sporazuma te obavlja poslove praćenja europskih propisa
i sudske prakse Suda Europske unije i Europskog suda za ljudska prava
relevantne za rad državnog odvjetništva. Organizacija poslova praćenja
europskih propisa i sudske prakse Suda Europske unije i Europskog suda
za ljudska prava uređuje se Poslovnikom državnog odvjetništva.

\(5\) Na poslove protokola Državnog odvjetništva Republike Hrvatske na
odgovarajući se način primjenjuju propisi o protokolu Hrvatskoga sabora
i Vlade Republike Hrvatske. Državno odvjetništvo Republike Hrvatske može
za svoje poslove protokola upotrebljavati objekte koji su u tu svrhu na
raspolaganju Hrvatskom saboru i Vladi Republike Hrvatske.

Imenovanje, prestanak dužnosti i razrješenje Glavnog državnog odvjetnika
Republike Hrvatske

Članak 21.

Na čelu Državnog odvjetništva Republike Hrvatske je Glavni državni
odvjetnik Republike Hrvatske.

Članak 22.

Za Glavnog državnog odvjetnika Republike Hrvatske može se imenovati
osoba koja ispunjava opće i posebne uvjete za imenovanje za zamjenika
Glavnog državnog odvjetnika Republike Hrvatske.

Članak 23.

\(1\) Glavnog državnog odvjetnika Republike Hrvatske na vrijeme od
četiri godine imenuje Hrvatski sabor, na prijedlog Vlade Republike
Hrvatske, uz prethodno mišljenje nadležnog odbora Hrvatskog sabora i
nakon isteka tog vremena može biti ponovno imenovan na istu dužnost.
Nitko ne može biti imenovan na ovu dužnost više od dva puta.

\(2\) Ako Glavni državni odvjetnik Republike Hrvatske ne bude ponovno
imenovan na istu dužnost ili bude razriješen, nastavlja raditi kao
zamjenik Glavnog državnog odvjetnika Republike Hrvatske.

\(3\) Odluku kojom se utvrđuje nastup okolnosti iz stavka 2. ovoga
članka donosi Državnoodvjetničko vijeće.

Članak 24.

\(1\) Ako Glavni državni odvjetnik Republike Hrvatske ne bude imenovan,
do njegova imenovanja poslove Glavnog državnog odvjetnika Republike
Hrvatske obavlja zamjenik određen godišnjim rasporedom poslova (prvi
zamjenik).

\(2\) Ako prvi zamjenik ne može obavljati dužnost iz stavka 1. ovoga
članka, do prestanka razloga spriječenosti tu će dužnost obavljati
zamjenik državnog odvjetnika kojeg odredi Kolegij Državnog odvjetništva
Republike Hrvatske.

Članak 25. (NN [21/22](https://www.zakon.hr/cms.htm?id=51583))

\(1\) Postupak za imenovanje Glavnog državnog odvjetnika Republike
Hrvatske pokreće Državnoodvjetničko vijeće javnim pozivom najkasnije
šest mjeseci prije isteka mandata Glavnog državnog odvjetnika Republike
Hrvatske odnosno najkasnije 30 dana nakon prestanka dužnosti Glavnog
državnog odvjetnika iz drugih zakonom određenih razloga.

\(2\) Javni poziv iz stavka 1. ovoga članka objavljuje se u »Narodnim
novinama« i na mrežnim stranicama Državnoodvjetničkog vijeća, a sadrži
poziv kandidatima da u roku, koji ne smije biti kraći od 15 dana niti
dulji od 30 dana, podnesu prijavu s podacima o svom radu te program
rada.

\(3\) Pravodobne i potpune prijave kandidata koji ispunjavaju uvjete iz
članka 22. ovoga Zakona Državnoodvjetničko vijeće dostavlja Vladi
Republike Hrvatske koja će o svim kandidatima u roku od osam dana
zatražiti mišljenje od nadležnog odbora Hrvatskoga sabora.

\(4\) Ako Vlada Republike Hrvatske, u roku od 15 dana od dana zaprimanja
mišljenja iz stavka 3. ovoga članka, niti jednog od kandidata ne
predloži za Glavnog državnog odvjetnika Republike Hrvatske,
Državnoodvjetničko vijeće poništava javni poziv i najkasnije u roku od
osam dana ponovno pokreće postupak imenovanja Glavnog državnog
odvjetnika Republike Hrvatske objavom javnog poziva.

Članak 26.

\(1\) Glavni državni odvjetnik Republike Hrvatske prije stupanja na
dužnost polaže prisegu pred predsjednikom Hrvatskoga sabora.

\(2\) Prisega glasi:

»Prisežem da ću se u obnašanju svoje dužnosti pridržavati Ustava
Republike Hrvatske, međunarodnih ugovora i zakona, skrbiti o zaštiti
ljudskih prava i jednakosti svih pred zakonom, promicati vladavinu prava
i ugled državnog odvjetništva te štititi jedinstvenost, suverenitet i
pravni poredak Republike Hrvatske.«.

Članak 27.

\(1\) Glavnom državnom odvjetniku Republike Hrvatske dužnost prestaje:

1\. smrću

2\. kad navrši 70 godina života

3\. istekom roka na koji je izabran

4\. danom stupanja na dužnost u drugo pravosudno ili državno tijelo

5\. razrješenjem.

\(2\) Odluku kojom se utvrđuje nastup okolnosti prestanka dužnosti
Glavnog državnog odvjetnika Republike Hrvatske donosi Državnoodvjetničko
vijeće.

Članak 28.

\(1\) Glavni državni odvjetnik Republike Hrvatske bit će razriješen:

1\. na vlastiti zahtjev

2\. ako postane trajno nesposoban za obavljanje dužnosti

3\. ako protiv njega bude pravomoćno potvrđena optužnica za kazneno
djelo

4\. ako nezakonito obavlja svoju dužnost

5\. ako svojim postupanjem nanese štetu ugledu državnog odvjetništva ili
državnoodvjetničke dužnosti

6\. ako ne poduzima mjere iz svojih ovlasti za učinkovit rad državnog
odvjetništva

7\. ako bez opravdanog razloga ne ostvaruje program rada izložen u
postupku imenovanja na dužnost Glavnog državnog odvjetnika Republike
Hrvatske

8\. ako državno odvjetništvo ne ostvaruje zadovoljavajuće rezultate
rada.

\(2\) Prijedlog za razrješenje Glavnog državnog odvjetnika Republike
Hrvatske podnosi Vlada Republike Hrvatske. U prijedlogu se navode osnova
i razlozi za razrješenje.

\(3\) O prijedlogu za razrješenje Glavnog državnog odvjetnika Republike
Hrvatske odlučuje Hrvatski sabor, uz prethodno mišljenje nadležnog
odbora Hrvatskoga sabora.

#### GLAVA II. NADLEŽNOST

##### 1. Opće odredbe

Članak 29.

\(1\) Općinska državna odvjetništva postupaju pred općinskim sudovima i
javnopravnim tijelima.

\(2\) Županijska državna odvjetništva postupaju pred županijskim,
trgovačkim i upravnim sudovima.

\(3\) Posebna državna odvjetništva postupaju pred sudovima određenim
zakonom.

\(4\) Državno odvjetništvo Republike Hrvatske poduzima pravne radnje
radi zaštite Ustava Republike Hrvatske i zakonitosti pred Ustavnim sudom
Republike Hrvatske i Vrhovnim sudom Republike Hrvatske te postupa pred
Vrhovnim sudom Republike Hrvatske, Visokim trgovačkim sudom Republike
Hrvatske, Visokim prekršajnim sudom Republike Hrvatske, Visokim kaznenim
sudom Republike Hrvatske, Visokim upravnim sudom Republike Hrvatske te
pred stranim sudovima i drugim tijelima, ako zakonom nije drukčije
određeno.

\(5\) Državno odvjetništvo Republike Hrvatske daje mišljenja o nacrtima
prijedloga zakona i drugih propisa važnih za ustrojstvo i rad državnog
odvjetništva i obnašanje državnoodvjetničke dužnosti.

Članak 30.

\(1\) Državno odvjetništvo koje je nadležno prema članku 29. ovoga
Zakona nadležno je i u postupcima u kojima državno odvjetništvo na
temelju posebnog zakona poduzima pravne radnje i postupa u zaštiti
javnog interesa te ima položaj stranke.

\(2\) U ovršnom postupku radi naplate troškova kaznenog postupka ili
oduzimanja imovinske koristi državni odvjetnik ima prava i dužnosti
ovrhovoditelja.

\(3\) U postupcima za mirno rješenje spora postupa ono državno
odvjetništvo koje je nadležno prema članku 29. ovoga Zakona za
postupanje u sporu.

Članak 31.

\(1\) Glavni državni odvjetnik Republike Hrvatske može odlučiti da
poslove zastupanja u određenoj vrsti građanskih i upravnih predmeta iz
nadležnosti općinskih i županijskih sudova odnosno javnopravnih tijela
obavlja jedno državno odvjetništvo.

\(2\) Glavni državni odvjetnik Republike Hrvatske može odlučiti da
poslove zastupanja u određenoj vrsti predmeta obavlja jedno državno
odvjetništvo za područje više mjesno i stvarno nadležnih trgovačkih
sudova i upravnih sudova ili da pojedine pravne radnje u zastupanju
obavi ono državno odvjetništvo u čijem se sjedištu vodi postupak.

Članak 32.

\(1\) Pred trgovačkim sudom koji je mjesno nadležan za područje za koje
su mjesno nadležna dva ili više županijskih državnih odvjetništava
postupat će županijsko državno odvjetništvo prema registriranom sjedištu
pravne osobe odnosno registriranom sjedištu ili prebivalištu trgovca
pojedinca ili obrtnika koji je stranka u postupku odnosno nad kojim se
provodi postupak stečaja ili likvidacije.

\(2\) Kad u postupku sudjeluje više stranaka iz stavka 1. ovoga članka s
područja mjesne nadležnosti više županijskih državnih odvjetništava te
strana pravna ili fizička osoba, postupat će županijsko državno
odvjetništvo na čijem se području nalazi sjedište trgovačkog suda koji
vodi postupak.

\(3\) Županijsko državno odvjetništvo koje je započelo zastupanje u
postupku pred trgovačkim sudom nastavit će zastupanje do kraja postupka
i ako se promijene okolnosti iz stavaka 1. i 2. ovoga članka po kojima
je bila određena njegova nadležnost.

Članak 33.

\(1\) U arbitražnim postupcima i postupcima mirenja u Republici
Hrvatskoj nadležno je državno odvjetništvo koje bi bilo nadležno za
postupanje pred sudom na temelju članka 34. ovoga Zakona.

\(2\) Za davanje mišljenja o pravnoj valjanosti pravnog posla kojim
Republika Hrvatska stječe ili otuđuje nekretnine iz svog vlasništva ili
njima raspolaže na drugi način nadležno je općinsko državno odvjetništvo
na području čije nadležnosti leže nekretnine koje su predmet ugovora,
ako posebnim zakonom nije drukčije propisano.

Članak 34.

\(1\) Stvarna i mjesna nadležnost državnog odvjetništva određuje se
prema odredbama zakona kojima se utvrđuje nadležnost sudova pred kojima
izvršavaju svoje ovlasti, ako ovim Zakonom nije drukčije određeno.

\(2\) Iz opravdanih razloga Glavni državni odvjetnik Republike Hrvatske
može odlučiti da će pojedine poslove u prethodnom postupku za potrebe
općinskog državnog odvjetništva obavljati županijsko državno
odvjetništvo.

##### 2. Postupanje protiv počinitelja kaznenih djela i drugih kažnjivih djela

Članak 35.

\(1\) Nadležno državno odvjetništvo u kaznenim predmetima postupa protiv
počinitelja kaznenih djela za koje se progoni po službenoj dužnosti ili
po prijedlogu te radi ostvarivanja te funkcije ima ovlasti i dužnosti
propisane zakonom.

\(2\) Iznimno od odredbe stavka 1. ovoga članka, u slučajevima
obavljanja radnji koje u skladu sa zakonom kojim se uređuje kazneni
postupak obavlja sudac istrage, pred županijskim sudom postupat će
općinsko državno odvjetništvo kada se radi o kaznenim djelima iz
nadležnosti općinskog suda.

\(3\) Nadležno državno odvjetništvo postupa u prekršajnom postupku
sukladno ovlastima određenim zakonom.

##### 3. Poduzimanje pravnih radnji u zaštiti imovinskih interesa Republike Hrvatske

Zastupanje Republike Hrvatske

Članak 36.

\(1\) Državno odvjetništvo po zakonu zastupa Republiku Hrvatsku u
sudskim, arbitražnim i upravnim postupcima, postupcima mirenja te u
postupcima pred Ustavnim sudom Republike Hrvatske i ovlašteno je
poduzimati sve pravne radnje kao stranka u postupku.

\(2\) Državno odvjetništvo zastupa Vladu Republike Hrvatske u upravnim
sporovima.

Zastupanje na temelju punomoći

Članak 37.

\(1\) Iznimno, nadležna državna odvjetništva u građanskim i upravnim
predmetima na temelju posebne punomoći mogu zastupati pravne osobe u
vlasništvu ili pretežitom vlasništvu Republike Hrvatske i ustanove čiji
je ona osnivač ili suosnivač.

\(2\) Ako nadležni državni odvjetnik iz stavka 1. ovoga članka odbije
punomoć, izvijestit će o tome neposredno višega državnog odvjetnika koji
će donijeti konačnu odluku.

\(3\) Nadležna državna odvjetništva mogu na temelju posebne punomoći, a
uz suglasnost Glavnog državnog odvjetnika Republike Hrvatske, zastupati
u sudskim predmetima jedinice lokalne i područne (regionalne)
samouprave, kada u postupku jedinice lokalne i područne (regionalne)
samouprave i Republika Hrvatska imaju položaj suparničara.

Postupanje državnog odvjetnika u predmetima izvansudskog rješavanja
sporova

Članak 38.

\(1\) Državno odvjetništvo će po zaprimanju zahtjeva za mirno rješenje
spora provjeriti je li zahtjev podnesen nadležnom državnom odvjetništvu,
pravilno sastavljen i sadrži li sve što mora sadržavati tužba.

\(2\) Ako je zahtjev podnesen nenadležnom državnom odvjetništvu, ono će
zahtjev bez odgode dostaviti nadležnom državnom odvjetništvu i o tome
obavijestiti podnositelja zahtjeva.

\(3\) Državno odvjetništvo pozvat će podnositelja zahtjeva na ispravak
odnosno dopunu zahtjeva ako zahtjev ne sadrži sve što mora sadržavati
tužba ili je nerazumljiv te mu ostaviti rok od 15 dana za ispravak i
dopunu, uz upozorenje na posljedice propisane stavkom 4. ovoga članka.

\(4\) Ako podnositelj zahtjeva u roku od 15 dana ne vrati državnom
odvjetništvu ispravljeni zahtjev ili ga vrati bez ispravka ili dopune,
smatrat će se da zahtjev za mirno rješenje spora nije bio niti podnesen.

\(5\) Zakonski rok za donošenje odluke o zaprimljenom zahtjevu za mirno
rješenje spora počinje teći od dana kad je državno odvjetništvo
zaprimilo ispravljeni odnosno dopunjeni zahtjev za mirno rješenje spora.

\(6\) U slučajevima u kojima Republika Hrvatska podnosi zahtjev za
izvansudsko rješenje spora kada namjerava tužiti neku osobu s
prebivalištem ili sjedištem u Republici Hrvatskoj, zahtjev se dostavlja
poštom preporučeno uz povratnicu, i to na adresu prebivališta fizičke
osobe odnosno sjedišta pravne osobe. Ako dostava ne uspije, ponovit će
se nakon petnaest dana. Ako ne uspije ni ponovljena dostava, dostava će
se izvršiti stavljanjem zahtjeva na oglasnu ploču državnog odvjetništva
koje je uputilo to pismeno.

\(7\) Smatrat će se da je dostava obavljena istekom osmog dana od dana
stavljanja pismena na oglasnu ploču.

Članak 39.

Državno odvjetništvo može zatražiti od podnositelja zahtjeva za mirno
rješenje spora pokretanje postupka osiguranja dokaza radi utvrđivanja
činjenica o kojima ovisi donošenje odluke o osnovanosti njegova zahtjeva
za mirno rješenje spora.

Dostava i troškovi postupka

Članak 40.

\(1\) Sudovi i javnopravna tijela dužni su odluke i druga pismena u
predmetima u kojima postupa državno odvjetništvo dostaviti nadležnom
državnom odvjetništvu.

\(2\) U predmetima u kojima je povodom žalbe drugostupanjski sud zakazao
raspravu i odlučio pozvati stranke na sjednicu dostava poziva, odluka i
svih drugih pismena za Republiku Hrvatsku izvršit će se državnom
odvjetništvu koje postupa pred tim sudom sukladno članku 29. stavcima 2.
i 4. ovoga Zakona.

\(3\) Dostava izvršena suprotno odredbama ovoga članka ne proizvodi
pravne učinke.

Članak 41.

\(1\) Troškovi zastupanja pred sudovima i drugim nadležnim tijelima
priznaju se nadležnom državnom odvjetništvu prema propisima o nagradama
i naknadama za rad odvjetnika.

\(2\) Sredstva naplaćena na ime troškova zastupanja prihod su državnog
proračuna.

Članak 42.

\(1\) Državno odvjetništvo može se iznimno, s obzirom na sve okolnosti
slučaja, u sudskom postupku odreći troškova zastupanja ili se nagoditi o
visini troškova.

\(2\) Državno odvjetništvo može odobriti obročno plaćanje pravomoćno
dosuđenih sudskih troškova kada to ocijeni opravdanim.

\(3\) Državno odvjetništvo iznimno može odustati od pokretanja i vođenja
ovršnog postupka radi naplate tražbina Republike Hrvatske ako ovršenik
nema imovine ili ako ocijeni da vođenje postupka s obzirom na visinu
troškova i neizvjesnost naplate nije svrhovito.

##### 4. Zastupanje Republike Hrvatske u postupcima pred stranim sudovima, međunarodnim i drugim tijelima

Članak 43.

\(1\) Državno odvjetništvo Republike Hrvatske zastupa Republiku Hrvatsku
u imovinskim sporovima i drugim postupcima radi zaštite imovinskih prava
i interesa Republike Hrvatske pred stranim sudovima te međunarodnim i
drugim tijelima.

\(2\) Ako prema mjerodavnom pravu Državno odvjetništvo Republike
Hrvatske ne može zastupati u postupcima iz stavka 1. ovoga članka koji
se vode pred stranim sudovima, međunarodnim ili drugim tijelima, Glavni
državni odvjetnik Republike Hrvatske može ovlastiti stranog odvjetnika,
uz suglasnost Vlade Republike Hrvatske.

\(3\) Glavni državni odvjetnik Republike Hrvatske daje prijedlog Vladi
Republike Hrvatske za davanje suglasnosti iz stavka 2. ovoga članka na
temelju prethodno pribavljenog mišljenja Povjerenstva za izbor
odvjetnika u postupcima pred stranim sudovima.

\(4\) Povjerenstvo iz stavka 3. ovoga članka čini jedan zamjenik Glavnog
državnog odvjetnika Republike Hrvatske, jedan predstavnik ministarstva
nadležnog za vanjske poslove, jedan predstavnik ministarstva nadležnog
za poslove pravosuđa, jedan predstavnik ministarstva nadležnog za
financije i jedan predstavnik ministarstva iz čijeg područja nadležnosti
je proizašao spor.

\(5\) Iznimno od stavka 3. ovoga članka, u hitnim slučajevima Glavni
državni odvjetnik Republike Hrvatske može ovlastiti stručnjaka za
obavljanje pojedinih radnji u postupku, o čemu je dužan izvijestiti
Vladu Republike Hrvatske.

\(6\) U postupcima koji se vode pred stranim sudovima, međunarodnim ili
drugim tijelima u kojima je stranka Republika Hrvatska Vlada Republike
Hrvatske može odlučiti da je zastupa odvjetnik, uz sudjelovanje ili bez
sudjelovanja Državnog odvjetništva Republike Hrvatske u postupku.

\(7\) U predmetima iz stavka 1. ovoga članka u kojima se zahtijeva
posebno specijalističko znanje Glavni državni odvjetnik Republike
Hrvatske može angažirati istaknutog stručnjaka da u postupku sudjeluje
na strani Državnog odvjetništva Republike Hrvatske kao savjetnik.

Članak 44.

\(1\) U postupcima pred stranim sudovima, međunarodnim i drugim tijelima
u kojima Republiku Hrvatsku zastupa odvjetnik uz sudjelovanje Državnog
odvjetništva Republike Hrvatske ili u kojima Državno odvjetništvo
Republike Hrvatske samostalno zastupa Republiku Hrvatsku, Državno
odvjetništvo Republike Hrvatske prikuplja od nadležnih državnih tijela i
drugih osoba dokumentaciju i dokaze potrebne za vođenje postupka te
koordinira rad tih tijela.

\(2\) Državno odvjetništvo Republike Hrvatske u postupcima u kojima
odvjetnik zastupa Republiku Hrvatsku daje upute za zastupanje odvjetniku
i pruža mu stručnu pravnu pomoć.

\(3\) Državna tijela i pravne osobe dužni su dostaviti Državnom
odvjetništvu Republike Hrvatske svu dokumentaciju kojom raspolažu,
izvijestiti ga o svim saznanjima o predmetu i bez odgode i u najkraćem
roku pružiti stručnu pomoć.

Članak 45.

\(1\) Državno odvjetništvo Republike Hrvatske dužno je voditi
jedinstvenu evidenciju o svim postupcima iz članaka 29., 30., 36. i 37.
ovoga Zakona.

\(2\) Na zahtjev Vlade Republike Hrvatske, državnog tijela ili pravne
osobe u vlasništvu ili pretežnom vlasništvu Republike Hrvatske koje
zastupa nadležno državno odvjetništvo dužno je u roku od 15 dana od dana
primitka zahtjeva dostaviti podatke o stanju predmeta iz evidencije iz
stavka 1. ovoga članka, uz obavijest ministarstvu nadležnom za poslove
pravosuđa.

\(3\) Državna tijela koja zastupa državno odvjetništvo dužna su
imenovati koordinatora za suradnju s državnim odvjetništvima te
pravodobno dostavljati očitovanja o činjeničnim navodima tužbe ili
prijedloga, dokazne prijedloge, dokumentaciju kojom raspolažu te
mišljenje tijela o osnovanosti zahtjeva u postupcima pred sudovima,
upravnim i drugim tijelima.

\(4\) Na zahtjev Vlade Republike Hrvatske i ministarstva nadležnog za
poslove pravosuđa Državno odvjetništvo Republike Hrvatske dužno je
dostaviti podatke iz evidencije iz stavka 1. ovoga članka.

##### 5. Postupanje državnog odvjetništva u predmetima davanja pravnih mišljenja

Članak 46.

\(1\) Nadležna državna odvjetništva na traženje državnih tijela sukladno
posebnim propisima daju pravno mišljenje o pitanjima koja se odnose na
imovinskopravne poslove i zaštitu imovine, prirodnih bogatstava,
dijelova prirode, nekretnina, stvari i prava od interesa za Republiku
Hrvatsku, ako se radi o predmetima velike vrijednosti ili od osobitog
značenja za Republiku Hrvatsku.

\(2\) Državna tijela koja imaju pravnu službu dužna su uz traženje iz
stavka 1. ovoga članka dostaviti i mišljenje svoje pravne službe.

Davanje mišljenja na pravne poslove

Članak 47.

\(1\) Nadležna tijela dužna su prije sklapanja pravnog posla kojim
Republika Hrvatska stječe ili otuđuje nekretnine iz svog vlasništva
pribaviti od nadležnoga državnog odvjetništva mišljenje o pravnoj
valjanosti toga pravnog posla.

\(2\) Nadležnim tijelima iz stavka 1. ovoga članka smatraju se sva
državna tijela, agencije i druge pravne osobe koje su ovlaštene
raspolagati nekretninama u vlasništvu Republike Hrvatske.

Članak 48.

\(1\) Uz zahtjev za davanje pravnog mišljenja iz članka 47. ovoga Zakona
nadležna tijela dužna su državnom odvjetništvu dostaviti nacrt ugovora i
svu dokumentaciju koja je potrebna za davanje mišljenja o pravnoj
valjanosti pravnog posla koji se namjerava sklopiti.

\(2\) Državna tijela koja imaju pravnu službu dužna su uz zahtjev iz
stavka 1. ovoga članka dostaviti i mišljenje svoje pravne službe.

\(3\) Nadležno državno odvjetništvo dužno je dati mišljenje iz stavka 1.
ovoga članka u roku od 30 dana od dana primitka dokumentacije koja je
potrebna za davanje mišljenja o pravnoj valjanosti pravnog posla koji se
namjerava sklopiti.

\(4\) Rok za davanje pravnog mišljenja iz stavka 1. ovoga članka počinje
teći od dana dostave nacrta ugovora i sve potrebne dokumentacije
nadležnom državnom odvjetništvu.

Davanje pravnih mišljenja u drugim slučajevima

Članak 49.

Državno odvjetništvo može, kad je to potrebno radi rješavanja
imovinskopravnih odnosa, izvansudskog rješavanja spora ili sprječavanja
nastanka sporova, nadležnim državnim tijelima i pravnim osobama koje
upravljaju i gospodare nekretninama u vlasništvu Republike Hrvatske na
njihovo traženje dati pravno mišljenje ili pružiti drugu pravnu pomoć.

Članak 50.

Državno odvjetništvo iznimno može, na zahtjev pravnih osoba iz članka
37. ovoga Zakona koje može zastupati na temelju punomoći, dati mišljenje
o imovinskopravnim odnosima između tih osoba i trećih osoba, a u svezi
kojih bi Republika Hrvatska mogla odgovarati za štetu.

6\. Postupanje državnog odvjetništva u zaštiti Ustava Republike Hrvatske
i zakona

Članak 51.

\(1\) Državno odvjetništvo Republike Hrvatske ovlašteno je podnositi
pravna sredstva za zaštitu Ustava Republike Hrvatske i zakona odnosno
podnositi izvanredne pravne lijekove na temelju posebnih propisa.

\(2\) Državno odvjetništvo Republike Hrvatske ovlašteno je podnijeti
prijedlog za pokretanje postupka za ocjenu ustavnosti zakona ili
podzakonskih akata pred Ustavnim sudom Republike Hrvatske, kao i
prijedlog za ocjenu zakonitosti općih akata pred Visokim upravnim sudom
Republike Hrvatske ako ocijeni da su zakonom, podzakonskim aktom ili
drugim općim aktom povrijeđena imovinska prava i interesi Republike
Hrvatske te Ustavom Republike Hrvatske i zakonom utvrđeni položaj
državnog odvjetništva.

#### GLAVA III. RAD

##### 1. Poslovi državnoodvjetničke uprave

Članak 52.

\(1\) Poslovi državnoodvjetničke uprave obuhvaćaju osiguranje uvjeta za
pravilan rad i poslovanje državnog odvjetništva, a posebice:

1\. ustrojstvo unutarnjeg poslovanja u državnom odvjetništvu

2\. skrb o urednom i pravodobnom obavljanju poslova u državnom
odvjetništvu

3\. poslove u vezi s predstavkama i pritužbama na rad državnog
odvjetništva

4\. stručne poslove u vezi s ostvarivanjem dužnosti i prava državnih
odvjetnika, zamjenika državnih odvjetnika te službenika i namještenika u
državnom odvjetništvu

5\. skrb o stručnom usavršavanju državnih odvjetnika, zamjenika državnih
odvjetnika, savjetnika, vježbenika i drugih službenika i namještenika u
državnom odvjetništvu

6\. vođenje poslova vezanih uz korištenje informacijskog sustava

7\. vođenje i analizu statističkih podataka o radu državnog odvjetništva

8\. financijsko-materijalno poslovanje državnog odvjetništva

9\. upravljanje zgradom i nekretninama dodijeljenim državnom
odvjetništvu na korištenje

10\. davanje obavijesti o radu državnog odvjetništva u skladu sa zakonom
i Poslovnikom državnog odvjetništva

11\. provođenje nadzora nad obradom osobnih podataka

12\. te druge poslove propisane zakonom i Poslovnikom državnog
odvjetništva.

\(2\) Državno odvjetništvo za potrebe obavljanja poslova iz svoje
nadležnosti koristi informacijski sustav kao interaktivnu bazu podataka
u realnom vremenu.

\(3\) Način rada i korištenja informacijskog sustava koji je u primjeni
u radu državnih odvjetništava pobliže se uređuje Poslovnikom državnog
odvjetništva.

Članak 53.

\(1\) U obavljanju poslova državnoodvjetničke uprave donose se opće
upute, odluke, rješenja, zaključci i drugi akti propisani ovim Zakonom
te daju obvezne upute i nalozi.

\(2\) Svaki akt donesen u obavljanju poslova državnoodvjetničke uprave
državni odvjetnik dužan je dostaviti neposredno višem državnom
odvjetniku u roku od osam dana od dana njegova donošenja.

\(3\) Viši državni odvjetnik može poništiti ili ukinuti svaki nezakonit
akt donesen u obavljanju poslova državnoodvjetničke uprave ili sam
donijeti akt koji u obavljanju poslova državnoodvjetničke uprave nije
donesen ili nije pravodobno donesen.

Članak 54.

\(1\) Državni odvjetnik obavlja poslove državnoodvjetničke uprave
sukladno zakonu i Poslovniku državnog odvjetništva.

\(2\) Državnog odvjetnika u slučaju njegove spriječenosti ili odsutnosti
u obavljanju poslova državnoodvjetničke uprave i drugih poslova koje
povjeri zamjenjuje zamjenik državnog odvjetnika određen godišnjim
rasporedom poslova.

\(3\) Državnom odvjetniku u obavljanju poslova državnoodvjetničke uprave
pomažu voditelji odjela, voditelji odsjeka, voditelji stalnih službi,
ravnatelj državnoodvjetničke uprave te zamjenik državnog odvjetnika ili
službenik kojeg odredi državni odvjetnik.

Članak 55.

\(1\) Državni odvjetnik dužan je stalno se stručno usavršavati za
obavljanje poslova državnoodvjetničke uprave.

\(2\) Stručno usavršavanje iz stavka 1. ovoga članka provodi Pravosudna
akademija.

\(3\) Program i način provedbe stručnog usavršavanja državnih odvjetnika
pravilnikom utvrđuje ministar nadležan za poslove pravosuđa.

##### 2. Godišnja lista istražitelja

Članak 56.

\(1\) Godišnju listu istražitelja kojima se u prethodnom postupku može
povjeravati provođenje dokaznih radnji određuje županijski državni
odvjetnik te državni odvjetnik posebnog državnog odvjetništva za
područje nadležnosti tog državnog odvjetništva.

\(2\) Prije sastavljanja godišnje liste istražitelja županijski državni
odvjetnik te državni odvjetnik posebnog državnog odvjetništva zatražit
će od čelnika policije i drugih državnih tijela dostavljanje popisa
istražitelja koji su imenovani za obavljanje tih poslova u skladu s
posebnim zakonom.

\(3\) Državno odvjetništvo Republike Hrvatske dostavlja godišnje liste
istražitelja iz stavka 1. ovoga članka županijskim državnim
odvjetnicima, državnom odvjetniku posebnog državnog odvjetništva te
predsjednicima županijskih sudova.

\(4\) Na godišnju listu istražitelja određuju se osobe koje s obzirom na
predmete istraživanja i posebne propise koji se primjenjuju imaju
odgovarajuće iskustvo i sposobnosti za istraživanje kaznenih djela u
svezi kojih se dokazne radnje provode, kao i za suradnju s drugim
državnim tijelima koja sudjeluju u provođenju prethodnog postupka.

\(5\) Godišnja lista sastavlja se tako da se u njoj određuju
istražitelji za postupanje na području određenog županijskog državnog
odvjetništva ili posebnog državnog odvjetništva, uz naznaku vrste
dokaznih radnji i kaznenih djela za koje je pojedini istražitelj
osposobljen.

##### 3. Dužnosti i ovlasti državnih odvjetnika i zamjenika državnih odvjetnika

Članak 57.

\(1\) Državni odvjetnik obavlja poslove iz nadležnosti državnog
odvjetništva, predstavlja državno odvjetništvo, odgovara za rad državnog
odvjetništva i upravlja državnim odvjetništvom.

\(2\) U državnom odvjetništvu imenovat će se jedan ili više zamjenika
državnog odvjetnika.

\(3\) Zamjenici državnih odvjetnika zadužuju se pojedinim predmetima na
način kojim se osigurava nepristrana i nezavisna dodjela predmeta.

\(4\) Zamjenik državnog odvjetnika odgovoran je za rad u predmetu koji
mu je dodijeljen i ovlašten je poduzimati sve radnje na koje je po
zakonu ovlašten državni odvjetnik. Iznimno, neovisnost u radu i
donošenju odluke može se ograničiti na način propisan ovim zakonom.

\(5\) Zamjenik državnog odvjetnika dužan je na zahtjev državnog
odvjetnika upoznati ga s radom u pojedinom predmetu i odlukom koju
namjerava donijeti, a također je dužan upoznati državnog odvjetnika s
radom na pojedinom predmetu od posebnoga državnog interesa ili u kojem
se pojavljuju složena činjenična i pravna pitanja.

\(6\) Zamjenik državnog odvjetnika obavlja i druge poslove sukladno ovom
Zakonu i po ovlaštenju nadležnoga državnog odvjetnika.

##### 4. Čuvanje tajnosti podataka

Članak 58.

\(1\) Državni odvjetnici, zamjenici državnih odvjetnika te službenici i
namještenici u državnom odvjetništvu dužni su čuvati tajnost
klasificiranih podataka ili podataka koji su zakonom proglašeni tajnima
bez obzira na način na koji su ih doznali.

\(2\) Klasificirani podaci su oni podaci koje je nadležno tijelo, u
propisanom postupku, takvim označilo i za koje je utvrđen stupanj
tajnosti, kao i podatak koji je Republici Hrvatskoj tako označenog
predala druga država, međunarodna organizacija ili institucija s kojom
Republika Hrvatska surađuje.

\(3\) U radu državnog odvjetništva smatraju se tajnima:

1\. spisi iz nadležnosti državnog odvjetnika za mladež

2\. spisi državnog odvjetništva do donošenja rješenja o provođenju
istrage ili dostavljanja obavijesti o provođenju istraživanja ili
odbačaja kaznene prijave

3\. spisi državnog odvjetništva o posebnim dokaznim radnjama

4\. spisi ili dijelovi spisa tijekom istraživanja ili istrage, ako je
državni odvjetnik sukladno zakonu tako odredio

5\. podaci, stručna mišljenja, druga mišljenja i isprave u građanskim i
upravnim predmetima za koje zamjenik državnog odvjetnika zadužen za rad
u predmetu ocijeni da su važni kao dokaz u zaštiti imovinskih prava i
interesa Republike Hrvatske, a čija bi dostupnost javnosti umanjila
učinak tog dokaza ili bi bila na štetu Republike Hrvatske kao stranke u
tom postupku

6\. podaci i isprave u kaznenim, građanskim i upravnim te drugim
predmetima koje su državni odvjetnik ili zamjenik državnog odvjetnika
klasificirali

7\. podaci iz evidencija državnih odvjetnika i zamjenika državnih
odvjetnika zaštićeni posebnim zakonom

8\. dodijeljena korisnička imena i lozinke za pristup informacijskim
sustavima

9\. sadržaj rasprava na sjednici odjela, odsjeka i kolegija državnog
odvjetništva

10\. isprave nastale u službenoj komunikaciji unutar državnog
odvjetništva.

\(4\) Poslovnikom državnog odvjetništva utvrđuju se stupnjevi tajnosti
podataka koji su stavkom 3. ovoga članka označeni kao tajni, postupak
klasifikacije i deklasifikacije, pristup podacima te njihova zaštita i
nadzor.

Članak 59.

\(1\) Obveza čuvanja tajnosti podataka određuje se ovim Zakonom i
posebnim zakonima.

\(2\) Oslobađanje od obveze čuvanja tajnosti podataka uređuje se
posebnim zakonom.

\(3\) Za zamjenika državnog odvjetnika odluku iz stavka 2. ovoga članka
donosi državni odvjetnik, za državnog odvjetnika državni odvjetnik
neposredno višega državnog odvjetništva, a za Glavnog državnog
odvjetnika Republike Hrvatske Vlada Republike Hrvatske.

Članak 60.

\(1\) Priopćenja za javnost o radu državnog odvjetništva daje državni
odvjetnik, zamjenik državnog odvjetnika ili osoba određena godišnjim
rasporedom poslova (glasnogovornik državnog odvjetništva) sukladno
zakonu i Poslovniku državnog odvjetništva.

\(2\) Kada za to postoji poseban interes javnosti, priopćenje po ovlasti
čelnika državnog odvjetništva može dati i zamjenik državnog odvjetnika
koji provodi pojedinu radnju.

\(3\) Državni odvjetnik može, kada to nalaže interes javnosti, o tijeku
izvida izvijestiti javnost. U takvom slučaju javnost će se obavijestiti
samo o radnjama koje su poduzete ili se poduzimaju, bez navođenja imena
sudionika u postupku i sadržaja tih radnji.

##### 5. Kolegij državnog odvjetništva

Članak 61.

Kolegij državnog odvjetništva čine državni odvjetnik i svi zamjenici u
tom državnom odvjetništvu.

Članak 62.

Kolegij državnog odvjetništva:

-- daje mišljenje o osnovanosti prigovora u postupku ocjenjivanja

-- predlaže kandidate za izbor članova Državnoodvjetničkog vijeća iz
reda zamjenika državnih odvjetnika

-- daje mišljenje o kandidatima za zamjenike u svom ili neposredno nižem
državnom odvjetništvu

-- daje mišljenje o kandidatima za državne odvjetnike u neposredno nižem
državnom odvjetništvu

-- daje mišljenje o godišnjem rasporedu poslova

-- razmatra pitanja važna za rad državnog odvjetništva

-- obavlja i druge poslove određene ovim Zakonom.

Članak 63.

\(1\) Kolegij Državnog odvjetništva Republike Hrvatske čine Glavni
državni odvjetnik Republike Hrvatske i svi njegovi zamjenici na radu u
tom državnom odvjetništvu.

\(2\) Kolegij Državnog odvjetništva Republike Hrvatske, osim poslova iz
članka 62. ovoga Zakona, obavlja i sljedeće poslove:

-- odlučuje o izuzeću Glavnog državnog odvjetnika Republike Hrvatske

-- poduzima radnje u vezi s izborom i razrješenjem članova
Državnoodvjetničkog vijeća određene posebnim zakonom

-- daje mišljenje o nacrtima zakona ili drugih propisa važnih za
ustrojstvo i rad državnog odvjetništva i obnašanje državnoodvjetničke
dužnosti

-- daje mišljenja i očitovanja u postupcima pred Ustavnim sudom
Republike Hrvatske

-- daje prethodno mišljenje o općim uputama iz članka 82. ovoga Zakona

-- razmatra godišnje izvješće koje Glavni državni odvjetnik Republike
Hrvatske upućuje Hrvatskom saboru

-- daje mišljenje o kandidatima za županijskog državnog odvjetnika, o
kandidatima za zamjenika Glavnog državnog odvjetnika Republike Hrvatske,
o kandidatima za zamjenika županijskog državnog odvjetnika i o
kandidatima za ravnatelja Ureda za suzbijanje korupcije i organiziranog
kriminaliteta

-- daje mišljenje o postojanju osnova za razrješenje županijskog odnosno
općinskoga državnog odvjetnika

-- obavlja i druge poslove prema Poslovniku državnog odvjetništva.

Članak 64.

\(1\) Sjednicu kolegija saziva i njome predsjeda Glavni državni
odvjetnik Republike Hrvatske odnosno državni odvjetnik ili zamjenik
državnog odvjetnika koji ga zamjenjuje.

\(2\) Državni odvjetnik dužan je sazvati sjednicu kolegija ako to
predloži odjel državnog odvjetništva ili najmanje pet članova kolegija.

\(3\) Kada kolegij daje mišljenje o prigovoru na ocjenu o obnašanju
državnoodvjetničke dužnosti, mišljenje o kandidatima za zamjenike
državnih odvjetnika i mišljenje o kandidatima za nižeg državnog
odvjetnika, Glavni državni odvjetnik Republike Hrvatske odnosno državni
odvjetnici sudjeluju u radu kolegija bez prava glasa.

\(4\) U radu kolegija ne mogu sudjelovati zamjenici državnog odvjetnika
koji su članovi Državnoodvjetničkog vijeća kada kolegij daje mišljenje o
prigovoru na ocjenu obnašanja državnoodvjetničke dužnosti, mišljenje o
kandidatima za zamjenika državnih odvjetnika i mišljenje o kandidatima
za nižeg državnog odvjetnika.

\(5\) Kolegij državnog odvjetništva odluke i mišljenja donosi većinom
glasova svih članova.

\(6\) O radu kolegija vodi se zapisnik.

##### 6. Prošireni kolegij Državnog odvjetništva Republike Hrvatske

Članak 65.

\(1\) Glavni državni odvjetnik Republike Hrvatske može sazvati i
Prošireni kolegij Državnog odvjetništva Republike Hrvatske.

\(2\) Prošireni kolegij čine svi zamjenici Glavnog državnog odvjetnika
Republike Hrvatske, županijski državni odvjetnici te čelnici posebnih
državnih odvjetništava.

\(3\) Na Proširenom kolegiju razmatraju se nacrti zakona ili drugog
propisa kad se njima utvrđuje ovlast državnog odvjetništva ili uređuje
drugo pitanje važno za rad državnog odvjetništva ili obavljanje
državnoodvjetničke dužnosti te se donosi Etički kodeks državnih
odvjetnika i zamjenika državnih odvjetnika.

##### GLAVA IV. PRAVOSUDNA UPRAVA

Članak 66.

\(1\) Poslove pravosudne uprave obavlja ministarstvo nadležno za poslove
pravosuđa.

\(2\) U pravosudnu upravu spadaju poslovi kojima se osigurava obavljanje
poslova državnoodvjetničke uprave:

-- izrada nacrta prijedloga zakona i prijedloga drugih propisa za
ustanovljavanje, djelokrug i ustrojstvo državnog odvjetništva

-- sudjelovanje u procjeni potreba i izradi programa stručnog
usavršavanja državnih odvjetnika, zamjenika državnih odvjetnika,
službenika i namještenika

-- osiguranje materijalnih, financijskih, prostornih i drugih uvjeta za
rad državnih odvjetništava

-- određivanje načina korištenja nekretnina te nadzor nad upravljanjem
nekretninama dodijeljenim državnom odvjetništvu na korištenje

-- osiguranje osoba, imovine i objekata državnih odvjetništava

-- informatizacija državnih odvjetništava

-- prikupljanje i analiza statističkih i drugih podataka o djelovanju
državnih odvjetništava

-- ispitivanje predstavki na postupanje državnih odvjetništava koje se
odnose na dugotrajnost postupanja ili na neprimjereno ponašanje državnog
odvjetnika, zamjenika ili drugog zaposlenika državnog odvjetništva prema
stranki u tijeku postupka ili obavljanja drugih službenih radnji

-- nadzor nad financijsko-materijalnim poslovanjem državnih
odvjetništava

-- nadzor nad redovitim obavljanjem poslova u državnom odvjetništvu

-- nadzor nad provedbom Poslovnika državnog odvjetništva

-- drugi poslovi određeni zakonom.

\(3\) U obavljanju poslova pravosudne uprave ministarstvo nadležno za
poslove pravosuđa može neposredno tražiti od državnih odvjetništava
izvješća i podatke o onim poslovima državnoodvjetničke uprave iz svog
djelokruga koji su mu potrebni te u tom dijelu obavljati i izravan uvid
u rad državnih odvjetništava i pojedine dijelove informacijskog sustava
državnog odvjetništva, tražiti izvješća o razlozima nepostupanja u
pojedinim poslovima državnoodvjetničke uprave te održati zajednički
sastanak s državnim odvjetnikom radi razmatranja pitanja u vezi s radom
državnog odvjetništva i primjenom novih propisa.

\(4\) Ministar nadležan za poslove pravosuđa u obavljanju poslova
pravosudne uprave može staviti izvan snage svaki nepravilan ili
nezakonit akt donesen u obavljanju poslova državnoodvjetničke uprave iz
članka 52. stavka 1. točki 4., 8. i 9. ovoga Zakona ili sam donijeti akt
koji u obavljanju poslova državnoodvjetničke uprave nije donesen ili
nije pravodobno donesen.

\(5\) Ministar nadležan za poslove pravosuđa pravilnikom će propisati
način obavljanja pojedinih poslova pravosudne uprave.

Članak 67.

\(1\) Za obavljanje redovitih poslova pravosudne uprave ministarstvo
nadležno za poslove pravosuđa obraća se nadležnom državnom odvjetniku.

\(2\) Radi ispitivanja predstavki i pritužbi ministarstvo nadležno za
poslove pravosuđa izravno se obraća Glavnom državnom odvjetniku
Republike Hrvatske.

Članak 68.

\(1\) Ministarstvo nadležno za poslove pravosuđa vodi evidenciju
državnih odvjetnika, zamjenika državnih odvjetnika te službenika i
namještenika u državnim odvjetništvima.

\(2\) Podaci upisani u evidenciju zaštićeni su propisima o zaštiti
osobnih podataka.

\(3\) Za potrebe obavljanja poslova državnoodvjetničke uprave evidencije
službenika i namještenika u državnim odvjetništvima vodi i Državno
odvjetništvo Republike Hrvatske.

\(4\) Sadržaj evidencije iz stavka 1. ovoga članka i način dostavljanja
podataka za evidenciju pravilnikom propisuje ministar nadležan za
poslove pravosuđa.

Članak 69.

\(1\) Državnim odvjetnicima, zamjenicima državnih odvjetnika,
državnoodvjetničkim savjetnicima i stručnim suradnicima izdaje se
službena iskaznica koja može sadržavati i elektronički potpis.

\(2\) Službena iskaznica iz stavka 1. služi za dokazivanje identiteta i
ovlasti pred drugim pravosudnim i državnim tijelima.

\(3\) Ministar nadležan za poslove pravosuđa pravilnikom propisuje
obrazac i postupak izdavanja službene iskaznice.

Pravosudna inspekcija

Članak 70. (NN [21/22](https://www.zakon.hr/cms.htm?id=51583))

\(1\) Pravosudna inspekcija ministarstva nadležnog za poslove pravosuđa
obavlja poslove inspekcijskog nadzora nad pravilnim i zakonitim
obavljanjem poslova državnoodvjetničke uprave.

\(2\) Pravosudni inspekcijski nadzor obavljaju državni službenici
ministarstva nadležnog za poslove pravosuđa raspoređeni na radna mjesta
inspektora, viših inspektora i viših inspektora -- specijalista.

\(3\) Inspektor može biti osoba koja ima završen diplomski sveučilišni
studij prava ili integrirani preddiplomski i diplomski sveučilišni
studij prava i najmanje tri godine radnog iskustva na odgovarajućim
poslovima.

\(4\) Viši inspektor može biti osoba koja ima završen diplomski
sveučilišni studij prava ili integrirani preddiplomski i diplomski
sveučilišni studij prava i najmanje četiri godine radnog iskustva na
odgovarajućim poslovima.

\(5\) Viši inspektor -- specijalist može biti osoba koja ispunjava
uvjete za višeg inspektora, ima istaknute rezultate u području od
značaja za rad državnog tijela i prethodno odobrenje ministarstva
nadležnog za službeničke odnose.

\(6\) Poslovi radnih mjesta iz stavka 2. ovoga članka su poslovi s
posebnim uvjetima rada.

\(7\) Poslove pravosudne inspekcije mogu privremeno obavljati i državni
odvjetnici i zamjenici državnih odvjetnika koji ispunjavaju uvjete za
zamjenika županijskog državnog odvjetnika i imaju iskustvo u obavljanju
poslova državnoodvjetničke uprave.

\(8\) Ministar nadležan za poslove pravosuđa pravilnikom će propisati
postupak izbora pravosudnih inspektora i način provedbe inspekcijskih
nadzora nad pravilnim i zakonitim obavljanjem poslova državnoodvjetničke
uprave u državnim odvjetništvima.

Članak 71. (NN [21/22](https://www.zakon.hr/cms.htm?id=51583))

\(1\) Ministar nadležan za poslove pravosuđa donosi Poslovnik državnog
odvjetništva na prijedlog Glavnog državnog odvjetnika Republike
Hrvatske.

\(2\) Poslovnikom državnog odvjetništva propisuju se pravila o
unutarnjem ustroju, poslovanju i postupanju državnog odvjetništva.

\(3\) Državni odvjetnik donosi pravilnik o unutarnjem redu državnog
odvjetništva, uz prethodnu suglasnost ministra nadležnog za poslove
pravosuđa.

\(4\) Pravilnikom o unutarnjem redu državnog odvjetništva utvrđuju se
radna mjesta državnih službenika i namještenika u državnom odvjetništvu,
potreban broj izvršitelja na svakom radnom mjestu, uvjeti za raspored na
radno mjesto, opisi poslova radnog mjesta te druga pitanja od značaja za
organizaciju i način rada pojedinog državnog odvjetništva.

#### GLAVA V. IZVJEŠĆA

##### 1. Izvješće Hrvatskom saboru

Članak 72.

\(1\) Glavni državni odvjetnik Republike Hrvatske dužan je do 30.
travnja tekuće godine za prethodnu godinu podnijeti Hrvatskom saboru
izvješće:

-- o radu na kaznenim i prekršajnim predmetima

-- o predmetima u vezi sa zaštitom imovinskih interesa Republike
Hrvatske

-- o predmetima u vezi sa zaštitom Ustava Republike Hrvatske i zakona

-- o organizaciji, materijalnim i financijskim uvjetima za rad državnog
odvjetništva te stanju i opterećenosti ljudskih potencijala državnog
odvjetništva.

\(2\) U godišnjem izvješću navode se pokazatelji učinkovitosti i
kvalitete rada državnog odvjetništva za kazneni odjel i
građansko-upravni odjel na razini cijelog sustava te posebno na razini
Državnog odvjetništva Republike Hrvatske, županijskih državnih
odvjetništava, općinskih državnih odvjetništava i posebnih državnih
odvjetništava.

\(3\) Godišnje izvješće, osim podataka iz stavaka 1. i 2. ovoga članka,
sadrži izvješće o radu po posebnim tematskim područjima (organizirani
kriminalitet, korupcija, ratni zločini, kaznena djela počinjena iz
mržnje, kaznena djela iz gospodarstva, zastupanje Republike Hrvatske,
izvansudsko rješavanje sporova, međunarodne arbitraže, predstečajni i
stečajni predmeti i dr.) za koje Glavni državni odvjetnik ocijeni da su
od osobitog značenja za Republiku Hrvatsku.

\(4\) U godišnjem izvješću daju se pokazatelji rada i za svako pojedino
državno odvjetništvo.

\(5\) U godišnjem izvješću koriste se pokazatelji koje primjenjuje
Komisija za učinkovitost pravosuđa Vijeća Europe. Pokazatelji se daju za
prethodnu godinu, u odnosu na pokazatelje za najmanje pet prethodnih
godina.

\(6\) U godišnjem izvješću može se upozoriti na stanje i djelovanje
pravnog sustava, nedostatke u zakonodavstvu i unutarnjem poslovanju
državnog odvjetništva i dati prijedlozi za unapređenje rada.

\(7\) Nakon razmatranja izvješća Hrvatski sabor će, ako ocijeni
potrebnim, zauzeti stajališta u vezi sa stanjem i kretanjem kriminala i
utvrditi obveze nadležnih ministarstava i drugih državnih tijela kako bi
se poboljšala učinkovitost kaznenog progona radi sprječavanja kriminala
i unaprijedila zaštita imovinskih interesa Republike Hrvatske.

##### 2. Mjesečna i godišnja izvješća državnih odvjetništava

Članak 73.

\(1\) Državni odvjetnici podnose neposredno višim državnim odvjetnicima
mjesečna izvješća, čiji se sadržaj, rokovi i način podnošenja uređuju
Poslovnikom državnog odvjetništva.

\(2\) Godišnje izvješće koje državni odvjetnici podnose neposredno višim
državnim odvjetnicima ima sadržaj kao i izvješće Glavnog državnog
odvjetnika Republike Hrvatske Hrvatskom saboru.

##### 3. Posebna izvješća

Članak 74.

\(1\) U predmetima od posebnoga državnoodvjetničkog interesa ili u
kojima se pojavljuju složena činjenična i pravna pitanja državni
odvjetnik nižeg državnog odvjetništva dužan je izvijestiti državnog
odvjetnika višeg državnog odvjetništva o već poduzetim radnjama, kao i o
radnjama koje se namjeravaju poduzeti u tim predmetima.

\(2\) Glavni državni odvjetnik Republike Hrvatske izvijestit će ministra
nadležnog za poslove pravosuđa o pokrenutim kaznenim postupcima protiv
sudaca, državnih odvjetnika i zamjenika državnih odvjetnika.

\(3\) Glavni državni odvjetnik Republike Hrvatske podnijet će na zahtjev
ministra nadležnog za poslove pravosuđa izvješće o pojedinim vrstama
kaznenih postupaka.

\(4\) Glavni državni odvjetnik Republike Hrvatske izvijestit će Vladu
Republike Hrvatske, uz obavijest nadležnom ministru, o predmetima od
posebnog državnog interesa u kojima je državno odvjetništvo ovlašteno i
dužno poduzimati pravne radnje radi zaštite imovine Republike Hrvatske
te o pravnim sredstvima za zaštitu Ustava Republike Hrvatske i zakona u
predmetima u kojima je Republika Hrvatska stranka.

\(5\) Vrijeme i način podnošenja posebnih izvješća uređuju se
Poslovnikom državnog odvjetništva.

#### GLAVA VI. SREDSTVA ZA RAD I IMOVINA DRŽAVNIH ODVJETNIŠTAVA

##### 1. Osiguranje sredstava

Članak 75.

\(1\) Sredstva za rad državnog odvjetništva osiguravaju se u državnom
proračunu Republike Hrvatske u visini koja će osigurati redovito
obavljanje svih poslova u državnom odvjetništvu.

\(2\) Državno odvjetništvo može ostvarivati vlastite prihode.

\(3\) U osiguranju sredstava za pojedine aktivnosti državnih
odvjetništava i rad službenika od interesa za jedinice lokalne i
područne (regionalne) samouprave mogu sudjelovati i županije, gradovi i
općine.

Članak 76.

\(1\) Sredstva potrebna za vođenje sudskih, arbitražnih, upravnih i
drugih postupaka u kojima je jedna od stranaka Republika Hrvatska
osiguravaju se u državnom proračunu Republike Hrvatske na stavci
državnog tijela ili ustanove ili na teret pravne osobe koja gospodari
nekretninama u vlasništvu Republike Hrvatska ili druge pravne osobe uz
čiji djelokrug rada je vezan postupak.

\(2\) Sredstva potrebna za vođenje postupaka pred stranim arbitražama,
stranim sudovima i drugim međunarodnim tijelima osiguravaju se u
državnom proračunu Republike Hrvatske na stavci Državnog odvjetništva
Republike Hrvatske.

##### 2. Investicije

Članak 77.

U izgradnji kapitalnih objekata za potrebe državnih odvjetništava mogu
sudjelovati i županije, gradovi i općine.

##### 3. Financijsko-materijalno poslovanje

Članak 78. (NN [21/22](https://www.zakon.hr/cms.htm?id=51583))

Financijsko-materijalno poslovanje državnih odvjetništava obavlja se na
način propisan za tijela državne uprave.

### DIO TREĆI OVLASTI, DUŽNOSTI I POSTUPANJE DRŽAVNIH ODVJETNIKA

#### GLAVA I. OPĆE OVLASTI

##### 1. Pravna pomoć

Članak 79.

\(1\) Državno odvjetništvo ovlašteno je od drugih državnih tijela ili
pravnih osoba tražiti dostavu spisa, akata i izvješća koji se odnose na
poduzimanje radnji iz njegova djelokruga.

\(2\) Državno odvjetništvo može tražiti od pravnih i fizičkih osoba
podatke i obavijesti kojima te osobe raspolažu u svezi predmeta koji su
u nadležnosti i djelokrugu rada državnog odvjetništva.

\(3\) U izvršavanju svojih ovlasti državna su odvjetništva dužna jedno
drugom pružati pravnu pomoć.

Članak 80.

\(1\) Državna tijela i pravne osobe dužne su pružati pomoć državnom
odvjetništvu u izvršavanju njegovih ovlasti.

\(2\) Državna tijela dužna su obavijestiti državno odvjetništvo o svim
postupcima u kojima je ono po zakonu dužno ili ovlašteno poduzimati
određene radnje ili podnositi pravna sredstva.

\(3\) Državna tijela i pravne osobe postupaju bez odgode po zahtjevu
državnog odvjetništva te poduzimaju pojedine radnje i pružaju pravnu
pomoć, osim ako za to postoje zakonske zapreke.

\(4\) Sudovi i druga državna tijela pred kojima državno odvjetništvo
postupa dužni su omogućiti uvid u spise državnim odvjetnicima ili
njihovim zamjenicima.

\(5\) Na traženje državnog odvjetništva sudovi su dužni dostaviti na
uvid spise pravomoćno dovršenih predmeta.

Članak 81.

Državno odvjetništvo može u pojedinim predmetima koristiti stručnu pomoć
osoba izvan pravne struke da na njegovoj strani sudjeluju u postupku.

##### 2. Upute i nalozi

Opća uputa

Članak 82.

\(1\) Glavni državni odvjetnik Republike Hrvatske ovlašten je donijeti
opću uputu, kada je to potrebno, radi jedinstvene primjene zakona i
drugih propisa te ujednačavanja postupanja državnih odvjetništava.

\(2\) Prije donošenja upute iz stavka 1. ovoga članka Glavni državni
odvjetnik Republike Hrvatske zatražit će mišljenje Kolegija Državnog
odvjetništva Republike Hrvatske.

\(3\) Državna odvjetništva dužna su u svojem radu pridržavati se općih
uputa.

Članak 83.

\(1\) Glavni državni odvjetnik Republike Hrvatske donosi opću uputu o
sporazumijevanju s okrivljenikom o kazni i drugim mjerama.

\(2\) Općom uputom iz stavka 1. ovoga članka uređuje se način vođenja
pregovora, oblik i sadržaj sporazuma iz stavka 1. ovoga članka te način
izračunavanja umanjene zakonske kazne koja bi se trebala primijeniti u
konkretnom slučaju.

\(3\) Općom uputom mogu se urediti slučajevi u kojima se državni
odvjetnici ne mogu sporazumijevati o donošenju presude na temelju
sporazuma stranaka.

Obvezna uputa

Članak 84.

\(1\) Državni odvjetnik ovlašten je svom zamjeniku ili nižem državnom
odvjetniku dati obrazloženu pisanu obveznu uputu za donošenje odluke u
pojedinačnom predmetu, koju će dostaviti na znanje neposredno višem
državnom odvjetniku.

\(2\) Ako zamjenik državnog odvjetnika ili niži državni odvjetnik smatra
obveznu uputu nezakonitom, nepravilnom, neutemeljenom za postupanje u
predmetu odnosno neprikladnom za postizanje očekivanih pravnih učinaka i
probitaka postupka, državni odvjetnik može zamjenika ili nižeg državnog
odvjetnika na njegov pisani i obrazloženi zahtjev osloboditi od
daljnjega postupanja u predmetu u kojem ne postoji opasnost od odgode te
predmet dati na odlučivanje drugom zamjeniku ili nižem državnom
odvjetniku.

\(3\) Iz opravdanih razloga, a osobito zbog opasnosti od odgode, obveznu
uputu moguće je dati i usmeno. Takva će se uputa naknadno, najkasnije u
roku od osam dana, potvrditi u pisanom obliku.

\(4\) Zamjenik ili niži državni odvjetnik ne može biti pozvan na
odgovornost za izraženo mišljenje i zahtjev iz stavka 2. ovoga članka.

Preuzimanje i povjeravanje postupanja

Članak 85.

\(1\) Državni odvjetnik ovlašten je obrazloženom odlukom preuzeti od
svojeg zamjenika ili od nižega državnog odvjetnika postupanje u
pojedinačnom predmetu.

\(2\) Iz opravdanih razloga državni odvjetnik može obrazloženom odlukom
povjeriti postupanje u pojedinačnom predmetu svom zamjeniku ili drugom
nižem državnom odvjetniku.

\(3\) O odlukama donesenim na temelju ovoga članka državni odvjetnik će
obavijestiti druge sudionike u postupku.

Nalog

Članak 86.

\(1\) Državni odvjetnik ovlašten je svom zamjeniku ili nižem državnom
odvjetniku dati pisani obrazloženi nalog za poduzimanje određene
državnoodvjetničke radnje u pojedinačnom predmetu.

\(2\) Iz opravdanih razloga, a osobito zbog opasnosti od odgode, nalog
iz stavka 1. ovoga članka može se dati i usmeno te će se naknadno,
najkasnije u roku od osam dana, potvrditi u pisanom obliku.

##### 3. Nadzor nad radom

Članak 87.

\(1\) Državno odvjetništvo ovlašteno je i dužno nadzirati rad nižih
državnih odvjetništava.

\(2\) Državno odvjetništvo Republike Hrvatske u obavljanju nadzora nad
radom državnih odvjetništava poduzima odgovarajuće mjere, posebno
pregled rada i poslovanja županijskog i posebnog državnog odvjetništva,
a ako to ocijeni potrebnim, i pojedinog općinskog državnog odvjetništva.

\(3\) Županijska državna odvjetništva dužna su jednom u dvije godine
obaviti pregled cjelokupnog rada općinskih državnih odvjetništava na
njegovu području.

\(4\) Državno odvjetništvo koje je obavilo nadzor upozorit će niže
državno odvjetništvo na nezakonitosti i nepravilnosti uočene u radu i
postupanju, koje je niže državno odvjetništvo dužno otkloniti.

#### GLAVA II. DRŽAVNI ODVJETNICI I ZAMJENICI DRŽAVNIH ODVJETNIKA

Određivanje broja zamjenika državnih odvjetnika

Članak 88.

Broj zamjenika državnog odvjetnika u pojedinom državnom odvjetništvu
određuje ministar nadležan za poslove pravosuđa, na prijedlog Glavnog
državnog odvjetnika Republike Hrvatske sukladno Okvirnim mjerilima za
rad zamjenika državnih odvjetnika.

Okvirna mjerila za rad zamjenika državnih odvjetnika

Članak 89.

\(1\) Okvirna mjerila za rad zamjenika državnih odvjetnika donosi
ministar nadležan za poslove pravosuđa, uz prethodno mišljenje Glavnog
državnog odvjetnika Republike Hrvatske.

\(2\) Ministar nadležan za poslove pravosuđa zatražit će od Glavnog
državnog odvjetnika Republike Hrvatske da u roku od 30 dana dostavi
mišljenje o prijedlogu Okvirnih mjerila za rad zamjenika državnih
odvjetnika te njihovim izmjenama ili dopunama.

\(3\) Ako Glavni državni odvjetnik Republike Hrvatske ne dostavi
mišljenje iz stavka 2. ovoga članka u propisanom roku, ministar nadležan
za poslove pravosuđa donijet će Okvirna mjerila za rad zamjenika
državnih odvjetnika i bez tog mišljenja.

\(4\) Okvirna mjerila za rad zamjenika državnih odvjetnika objavljuju se
na mrežnim stranicama ministarstva nadležnog za poslove pravosuđa i
mrežnim stranicama Državnog odvjetništva Republike Hrvatske.

Godišnji raspored poslova

Članak 90.

\(1\) Poslovi u državnom odvjetništvu raspoređuju se godišnjim
rasporedom poslova koji se donosi na kraju kalendarske godine za
sljedeću godinu.

\(2\) Prije utvrđivanja rasporeda poslova državni odvjetnik pribavit će
mišljenje kolegija državnog odvjetništva.

\(3\) Na utvrđeni godišnji raspored poslova može se podnijeti prigovor u
roku od tri dana od dana primitka.

\(4\) Utvrđeni godišnji raspored poslova zajedno s podnesenim
prigovorima dostavlja se neposredno višem državnom odvjetniku, koji može
po službenoj dužnosti ili po prigovoru izmijeniti ili dopuniti godišnji
raspored poslova, ukinuti i vratiti ga na dopunu državnom odvjetniku
koji ga je donio odnosno odbiti prigovor i potvrditi doneseni godišnji
raspored poslova.

\(5\) Odluke iz stavka 4. ovoga članka viši državni odvjetnik dužan je
donijeti u roku od 15 dana.

\(6\) Pravomoćan godišnji raspored poslova dostavlja se Državnom
odvjetništvu Republike Hrvatske i ministarstvu nadležnom za poslove
pravosuđa.

\(7\) Godišnji raspored poslova može se mijenjati i dopunjavati ako
nastupe posebne okolnosti koje to opravdavaju, na način propisan za
njegovo donošenje.

Dodjela predmeta u rad

Članak 91.

\(1\) U državnim odvjetništvima pojedinačni predmeti dodjeljuju se u rad
automatskom nasumičnom dodjelom, primjenom odgovarajućeg algoritma,
kojom se osigurava ravnomjerna dodjela predmeta tijekom godine ovisno o
vrsti i pravnoj složenosti predmeta.

\(2\) Iznimno od stavka 1. ovoga članka, državni odvjetnik može određeni
predmet, kada za to postoje opravdani razlozi, dodijeliti u rad
određenom rješavatelju, o čemu sastavlja obrazloženu službenu bilješku i
ulaže je u spis predmeta.

\(3\) Predmet u kojem je ukinuta prvostupanjska odluka vraća se u rad
istom rješavatelju.

\(4\) Ministar nadležan za poslove pravosuđa može, uz prethodno
pribavljeno mišljenje Glavnog državnog odvjetnika, tražiti da se
pojedinoj vrsti predmeta da prvenstvo u rješavanju.

Članak 92.

\(1\) Predmet dodijeljen u rad oduzet će se rješavatelju kada u tom
predmetu rješavatelj može biti izuzet, kad ne može pravodobno poduzimati
radnje u postupku zbog dulje spriječenosti ili kad to zahtijevaju
posebni razlozi.

\(2\) Pisano rješenje s razlozima oduzimanja dostavlja se rješavatelju
kojem je predmet oduzet.

\(3\) Predmet oduzet sukladno odredbama ovoga članka dodjeljuje se u rad
drugom rješavatelju na način propisan u članku 91. ovoga Zakona.

Obnašanje dužnosti državnih odvjetnika i njihovih zamjenika

Članak 93.

Državni odvjetnik i zamjenik državnog odvjetnika obnašaju
državnoodvjetničku dužnost u državnom odvjetništvu u koje su imenovani.

Članak 94.

Državni odvjetnik i zamjenik državnog odvjetnika moraju se ponašati tako
da ne umanje svoj ugled i ugled državnog odvjetništva i ne dovedu u
sumnju svoju nepristranost te samostalnost i neovisnost državnog
odvjetništva.

Članak 95.

\(1\) Državni odvjetnik i zamjenik državnog odvjetnika u obavljanju
poslova zastupanja te u odnosima s državnim tijelima i pravnim osobama
dužni su pridržavati se načela zakonitosti, stručnosti i nepristranosti,
uz poštivanje rokova propisanih za pojedine postupke i pravila o
prednosti u rješavanju predmeta.

\(2\) Državni odvjetnik i zamjenik državnog odvjetnika prilikom
zastupanja na sudovima i upravnim tijelima dužni su poštovati i čuvati
dostojanstvo tijela pred kojima postupaju, svoje osobno dostojanstvo i
dostojanstvo državnog odvjetništva.

Članak 96.

Državni odvjetnik i zamjenik državnog odvjetnika dužni su zadržati za
sebe podatke i druga saznanja do kojih su došli u obavljanju dužnosti i
koji nisu propisom određeni kao službena tajna, a odnose se na privatni
i obiteljski život stranaka i drugih osoba, ako to ne predstavlja
kažnjivo djelo, te čuvati tajnost svih podataka nedostupnih javnosti.

Članak 97.

Državni odvjetnik i zamjenik državnog odvjetnika ne smiju pripadati
nijednoj političkoj stranci niti se baviti političkom djelatnošću.

Članak 98.

Državni odvjetnik i zamjenik državnog odvjetnika ne smiju primiti i
zadržati dar, osim protokolarnih darova manje vrijednosti.

Članak 99.

\(1\) Državni odvjetnik i zamjenik državnog odvjetnika ne smiju se
koristiti svojim službenim položajem ili ugledom državnog odvjetništva
za ostvarivanje svojih privatnih interesa.

\(2\) Državni odvjetnik i zamjenik državnog odvjetnika ne smiju obnašati
sudačku dužnost, obavljati odvjetničku ili javnobilježničku službu niti
poslove člana upravnog ili nadzornog odbora trgovačkog društva ili druge
pravne osobe koja ostvaruje dobit.

\(3\) Državni odvjetnik i zamjenik državnog odvjetnika ne smiju
obavljati niti drugu službu ili posao koji bi mogli utjecati na njihovu
samostalnost i nepristranost ili bi umanjili njihov društveni ugled ili
su inače nespojivi s obnašanjem državnoodvjetničke dužnosti.

Članak 99.a (NN [21/22](https://www.zakon.hr/cms.htm?id=51583))

\(1\) Državni odvjetnik dužan je za svakog zamjenika državnog odvjetnika
podnijeti zahtjev za obnavljanje provedene temeljne sigurnosne provjere
svakih pet godina, računajući od dana stupanja na dužnost zamjenika
državnog odvjetnika.

\(2\) Obnavljanje temeljne sigurnosne provjere provodi se sukladno
zakonu kojim se uređuju sigurnosne provjere, osim ako ovim zakonom nije
drukčije propisano.

\(3\) Zahtjev iz stavka 1. ovoga članka podnosi se nadležnoj
sigurnosno-obavještajnoj agenciji putem ministarstva nadležnog za
poslove pravosuđa.

\(4\) Izvješće o provedenoj sigurnosnoj provjeri dostavlja se Glavnom
državnom odvjetniku Republike Hrvatske.

\(5\) Konačnu ocjenu o postojanju sigurnosnih zapreka na temelju
dostavljenog izvješća donosi povjerenstvo koje čini pet zamjenika
Glavnog državnog odvjetnika Republike Hrvatske koje imenuje Kolegij
Državnog odvjetništva Republike Hrvatske. Postupak izbora članova i
način rada ovoga povjerenstva utvrđuju se Poslovnikom o radu Kolegija
Državnog odvjetništva Republike Hrvatske.

\(6\) O utvrđenom postojanju sigurnosnih zapreka Glavni državni
odvjetnik Republike Hrvatske obavještava državnog odvjetnika u kojem
zamjenik obnaša državnoodvjetničku dužnost, državnog odvjetnika
neposredno višeg državnog odvjetništva i ministra nadležnog za poslove
pravosuđa.

\(7\) Postupak podnošenja zahtjeva za obnavljanje temeljne sigurnosne
provjere pravilnikom propisuje ministar nadležan za poslove pravosuđa.

Članak 100. (NN [21/22](https://www.zakon.hr/cms.htm?id=51583))

\(1\) Državni odvjetnik i zamjenik državnog odvjetnika dužni su stalno
se stručno usavršavati i sudjelovati u programima obrazovanja i
usavršavanja Pravosudne akademije ili Europske mreže centara za stručno
usavršavanje pravosudnih dužnosnika.

\(2\) Državni odvjetnik i zamjenik državnog odvjetnika dužni su
sudjelovati u programu stručnog usavršavanja Pravosudne akademije.

\(3\) Državni odvjetnik vodi računa o ravnomjernoj zastupljenosti svih
zamjenika državnih odvjetnika u programima iz stavka 1. ovoga članka.

\(4\) Državni odvjetnik i zamjenik državnog odvjetnika mogu sudjelovati
i u drugim oblicima obrazovanja i stručnog usavršavanja.

\(5\) Način provedbe obveznog stručnog usavršavanja državnih odvjetnika
i zamjenika državnih odvjetnika pravilnikom propisuje ministar nadležan
za poslove pravosuđa.

Članak 101.

\(1\) Državni odvjetnik i zamjenik državnog odvjetnika mogu pisati
stručne ili znanstvene radove, sudjelovati kao predavači na Pravosudnoj
akademiji te kao nastavnici ili suradnici u nastavi iz područja prava na
sveučilišnom ili stručnom studiju, sudjelovati u radu stručnih ili
znanstvenih skupova, pisati nacrte propisa ili sudjelovati u drugim
sličnim aktivnostima te za navedeni rad primiti naknadu.

\(2\) Ako državni odvjetnik i zamjenik državnog odvjetnika sudjeluju u
obrazovnim programima unutar državnog odvjetništva, za navedeni rad
nemaju pravo primiti naknadu.

Članak 102.

\(1\) Državni odvjetnik je dužan prethodno u pisanom obliku izvijestiti
neposredno višeg državnog odvjetnika, a zamjenik državnog odvjetnika
svog državnog odvjetnika o svakom poslu koji obavljaju, osim poslova iz
članka 100. stavaka 1. i 4. i članka 101. ovoga Zakona.

\(2\) Odobrenje za obavljanje određene službe ili posla na zahtjev
državnog odvjetnika ili zamjenika državnog odvjetnika daje
Državnoodvjetničko vijeće.

Članak 103. (NN [21/22](https://www.zakon.hr/cms.htm?id=51583))

\(1\) Državni odvjetnik i zamjenik državnog odvjetnika imaju pravo na:

-- plaću koja je utvrđena za državnog odvjetnika ili zamjenika u
državnom odvjetništvu u koje je imenovan

-- naknadu umjesto plaće kad ne mogu obnašati dužnost

-- prava iz mirovinskog i zdravstvenog osiguranja sukladno posebnim
propisima

-- odmore i dopuste koje imaju službenici i namještenici u državnom
odvjetništvu i godišnji odmor u trajanju od 30 radnih dana

-- pravo na naknadu materijalnih troškova pod uvjetima utvrđenim zakonom
i drugim propisima

-- naknadu za obavljanje poslova u službi dežurstva

-- naknadu za odvojeni život od obitelji, kao i naknadu troškova
putovanja u mjesto stanovanja obitelji u vrijeme tjednog odmora ili
državnih blagdana, kada je državni odvjetnik ili zamjenik privremeno
upućen na rad u drugo državno odvjetništvo ili raspoređen na rad u
ministarstvo nadležno za poslove pravosuđa ili obnaša dužnost zamjenika
Glavnog državnog odvjetnika Republike Hrvatske

-- naknadu troškova prijevoza na posao i s posla ako je državnom
odvjetniku ili zamjeniku državnog odvjetnika mjesto rada različito od
mjesta prebivališta odnosno boravišta

-- naknadu za službena putovanja i putne troškove u vezi s obnašanjem
državnoodvjetničke dužnosti

-- stručno usavršavanje i specijalizaciju u okviru sredstava osiguranih
za tu namjenu.

\(2\) U smislu odredbe stavka 1. podstavka 7. ovoga članka, obitelji se
smatra bračni drug, izvanbračni drug, životni partner odnosno neformalni
životni partner te djeca za vrijeme redovitog školovanja.

\(3\) Kada je zamjenik državnog odvjetnika iz višeg državnog
odvjetništva imenovan za državnog odvjetnika u nižem državnom
odvjetništvu, ima pravo na plaću koja je za njega povoljnija.

\(4\) Uvjete za isplatu i iznos naknade za obavljanje poslova dežurstva
ministar nadležan za poslove pravosuđa propisuje pravilnikom.

Upućivanje na rad u drugo državno odvjetništvo

Članak 104.

\(1\) Državnog odvjetnika i zamjenika županijskoga ili općinskog
državnog odvjetnika može se privremeno, kada je to prijeko potrebno za
obavljanje poslova u drugom odvjetništvu istog ili nižeg stupnja,
uputiti na rad u to državno odvjetništvo u određenom predmetu ili na
određeno vrijeme, ali najdulje šest mjeseci.

\(2\) Obrazloženo rješenje o privremenom upućivanju iz stavka 1. ovoga
članka donosi neposredno viši državni odvjetnik.

\(3\) Protiv rješenja iz stavka 2. ovoga članka može se izjaviti
prigovor Državnoodvjetničkom vijeću u roku od tri dana od dana dostave
rješenja. Odluku o prigovoru Državnoodvjetničko vijeće donosi u roku od
osam dana.

\(4\) Državnoodvjetničko vijeće može prigovor odbaciti kao nepravodoban,
odbiti prigovor i potvrditi rješenje državnog odvjetnika ili prigovor
usvojiti i ukinuti rješenje. Odluka Državnoodvjetničkog vijeća po
prigovoru je konačna.

Članak 105.

\(1\) Zamjenik županijskog ili općinskog državnog odvjetnika može, uz
svoj pristanak, biti upućen na rad u državno odvjetništvo višeg stupnja,
najduže na vrijeme od četiri godine.

\(2\) Zamjenik iz stavka 1. koji je privremeno upućen na rad u državno
odvjetništvo višeg stupnja u postupku i radu na predmetima ima prava i
obveze kao viši državnoodvjetnički savjetnik.

\(3\) Državni odvjetnik ili zamjenik županijskog ili općinskog državnog
odvjetništva može biti privremeno upućen na rad u posebno državno
odvjetništvo kad je to određeno posebnim zakonom.

Članak 106.

Ako državni odvjetnik ili zamjenik državnog odvjetnika bude imenovan za
državnog odvjetnika u posebnom državnom odvjetništvu ili raspoređen za
zamjenika državnog odvjetnika u posebnom državnom odvjetništvu,
državnoodvjetnička dužnost u državnom odvjetništvu u kojem je radio
prije prelaska miruje mu dok obavlja tu dužnost.

Rad izvan državnog odvjetništva

Članak 107.

\(1\) Ako državni odvjetnik ili zamjenik državnog odvjetnika bude
imenovan za državnog dužnosnika u ministarstvu nadležnom za poslove
pravosuđa ili izabran za suca Ustavnog suda Republike Hrvatske,
državnoodvjetnička dužnost mu miruje dok obnaša dužnost na koju je
imenovan odnosno izabran.

\(2\) Državni odvjetnik ili zamjenik državnog odvjetnika, uz svoj
pristanak, može biti raspoređen i na druge poslove u ministarstvo
nadležno za poslove pravosuđa, Pravosudnu akademiju i Državnoodvjetničko
vijeće na vrijeme do četiri godine, za koje mu vrijeme
državnoodvjetnička dužnost miruje. Državni odvjetnik ili zamjenik
državnog odvjetnika može ponovno biti raspoređen na poslove u ovim
tijelima nakon što je obnašao državnoodvjetničku dužnost razmjerno
vremenu obavljanja poslova u ministarstvu nadležnom za poslove
pravosuđa, Pravosudnoj akademiji odnosno Državnoodvjetničkom vijeću.
Rješenje o rasporedu državnog odvjetnika ili zamjenika državnog
odvjetnika u ministarstvo nadležno za poslove pravosuđa, Pravosudnu
akademiju i Državnoodvjetničko vijeće donose čelnici navedenih tijela,
uz suglasnost Glavnog državnog odvjetnika Republike Hrvatske.

\(3\) U slučajevima iz stavaka 1. i 2. ovoga članka državni odvjetnik
ili zamjenik državnog odvjetnika ima pravo na plaću koja je za njega
povoljnija.

\(4\) Državnom odvjetniku ili zamjeniku državnog odvjetnika koji na
prijedlog Vlade Republike Hrvatske bude imenovan na neku dužnost u
međunarodnim pravosudnim tijelima, međunarodnim misijama ili
međunarodnim organizacijama miruju sva prava i dužnosti koje proizlaze
iz obnašanja državnoodvjetničke dužnosti u Republici Hrvatskoj.

\(5\) Prava i dužnosti koje proizlaze iz obnašanja državnoodvjetničke
dužnosti miruju i državnom odvjetniku ili zamjeniku koji bude imenovan
ili izabran za rad u institucijama, agencijama, misijama i projektima
Europske unije ili za rad u drugim međunarodnim organizacijama,
institucijama, misijama i projektima za vrijeme na koje je imenovan ili
izabran. Odluku o mirovanju prava i dužnosti državnog odvjetnika donosi
neposredno viši državni odvjetnik, a za zamjenika državni odvjetnik u
državnom odvjetništvu u kojem zamjenik obnaša državnoodvjetničku
dužnost, uz prethodnu suglasnost ministra nadležnog za poslove pravosuđa
i Glavnog državnog odvjetnika Republike Hrvatske.

\(6\) Državnoodvjetnička dužnost miruje državnom odvjetniku i zamjeniku
državnog odvjetnika koji sudjeluje u programima razmjene ili bude upućen
u institucije, agencije ili urede Europske unije ili u druge međunarodne
organizacije, institucije, misije i projekte za vrijeme trajanja
razmjene ili upućivanja. Odluku o mirovanju državnoodvjetničke dužnosti
državnog odvjetnika donosi neposredno viši državni odvjetnik, a za
zamjenika državnog odvjetnika državni odvjetnik u državnom odvjetništvu
u kojem zamjenik obnaša državnoodvjetničku dužnost, uz prethodnu
suglasnost Glavnog državnog odvjetnika Republike Hrvatske. Za vrijeme
trajanja razmjene ili upućivanja državni odvjetnik i zamjenik državnog
odvjetnika ostvaruju pravo na plaću utvrđenu za državnog odvjetnika
odnosno zamjenika državnog odvjetnika u državnom odvjetništvu u kojem su
imenovani.

\(7\) Državnom odvjetniku i zamjeniku državnog odvjetnika vrijeme
provedeno na poslovima iz stavaka 2., 4. i 6. ovoga članka priznaje se
kao vrijeme provedeno u obnašanju državnoodvjetničke dužnosti.

\(8\) Ministar nadležan za poslove pravosuđa pravilnikom će propisati
uvjete i postupak predlaganja, razmjene i upućivanja državnih odvjetnika
i zamjenika državnih odvjetnika u institucije, agencije, tijela ili
urede Europske unije ili druge međunarodne organizacije, institucije,
tijela, misije i projekte.

Odgovornost za štetu počinjenu u obnašanju dužnosti

Članak 108.

\(1\) Republika Hrvatska odgovara za štetu koju u obnašanju dužnosti
državni odvjetnik ili zamjenik državnog odvjetnika nanese fizičkoj ili
pravnoj osobi nepravilnim ili nezakonitim radom.

\(2\) Republika Hrvatska od državnog odvjetnika ili zamjenika državnog
odvjetnika zatražit će povrat isplaćene naknade samo kad je štetu učinio
namjerno ili iz krajnje nepažnje.

Ocjena obnašanja dužnosti

Članak 109.

\(1\) Državni odvjetnik i zamjenik državnog odvjetnika ocjenjuju se
svake tri godine.

\(2\) Ako je zamjenik državnog odvjetnika podnio prijavu za trajni
premještaj ili se javio na oglas, državni odvjetnik ocijenit će ga na
temelju dotadašnjeg rada, iako nije proteklo tri godine od dana
imenovanja. Ova ocjena služi samo za utvrđivanje liste kandidata u
postupku pred Državnoodvjetničkim vijećem i ne utječe na dužnost davanja
ocjene na način naveden u stavku 1. ovoga članka.

Članak 110.

\(1\) Državni odvjetnici i zamjenici državnih odvjetnika u obnašanju
dužnosti ocjenjuju se prema sljedećim mjerilima:

1\. ostvarenim rezultatima u rješavanju predmeta na temelju broja
predmeta dodijeljenih u rad na temelju Okvirnih mjerila za rad zamjenika
državnih odvjetnika i prosječnih radnih rezultata županijskih odnosno
općinskih državnih odvjetništava za prethodno trogodišnje razdoblje

2\. kvaliteti odluka i opravdanom korištenju pravnih lijekova

3\. urednom obnašanju državnoodvjetničke dužnosti -- poštovanju rokova u
tijeku postupka

4\. drugim aktivnostima državnog odvjetnika i zamjenika državnog
odvjetnika

5\. iskustvu u obnašanju državnoodvjetničke dužnosti

6\. usklađenosti ponašanja s Etičkim kodeksom državnih odvjetnika i
zamjenika državnih odvjetnika.

\(2\) Prosječne radne rezultate županijskih odnosno općinskih državnih
odvjetništava utvrđuje Glavni državni odvjetnik Republike Hrvatske za
prethodnu godinu najkasnije do 1. ožujka tekuće godine i o tome
obavještava sva državna odvjetništva.

\(3\) Po svim mjerilima iz stavka 1. ovoga članka državni odvjetnik i
zamjenik državnog odvjetnika mogu ostvariti najviše 150 bodova, pri čemu
se za mjerila iz stavka 1. točki 1. i 2. ovoga članka može ostvariti
najviše po 60 bodova, za mjerila iz stavka 1. točki 3. i 4. ovoga članka
najviše po 10 bodova, a za mjerila iz stavka 1. točki 5. i 6. ovoga
članka najviše po pet bodova.

\(4\) Pravila o vođenju evidencije o radu državnih odvjetnika i
zamjenika državnih odvjetnika, postupak ocjenjivanja, sadržaj i oblik
obrasca o ocjeni obnašanja dužnosti, način primjene mjerila za
ocjenjivanje, raspon ocjena i druga pitanja u vezi s ocjenjivanjem
državnih odvjetnika i zamjenika državnih odvjetnika uređuju se općom
uputom koju donosi Glavni državni odvjetnik Republike Hrvatske.

Članak 111.

Državni odvjetnik daje ocjenu obnašanja državnoodvjetničke dužnosti za
zamjenika tog državnog odvjetništva. Državnog odvjetnika ocjenjuje
neposredno viši državni odvjetnik.

Članak 112.

Ocjene obnašanja dužnosti državnog odvjetnika i zamjenika državnog
odvjetnika su:

1\. izvrsno obnaša dužnost: 130 -- 150 bodova

2\. vrlo uspješno obnaša dužnost: 110 -- 129 bodova

3\. uspješno obnaša dužnost: 90 -- 109 bodova

4\. zadovoljavajuće obnaša dužnost: 70 -- 89 bodova

5\. nezadovoljavajuće obnaša dužnost: manje od 70 bodova.

Članak 113.

Državni odvjetnik će prije dostavljanja ocjene pozvati državnog
odvjetnika ili zamjenika državnog odvjetnika kojeg ocjenjuje i upoznati
ga na osnovi kojih mjerila ga namjerava ocijeniti. Državni odvjetnik ili
zamjenik državnog odvjetnika ima pravo upozoriti na okolnosti koje mogu
utjecati na ocjenu, a koje državni odvjetnik nije uzeo u obzir ili je na
temelju njih donio pogrešne zaključke.

Članak 114.

\(1\) Ocjena se izrađuje na posebnom obrascu propisanom općom uputom o
ocjenjivanju i mora biti obrazložena.

\(2\) Ocjena iz stavka 1. ovoga članka dostavlja se ocijenjenom državnom
odvjetniku ili zamjeniku državnog odvjetnika i višem državnom
odvjetniku, a po pravomoćnosti i Državnoodvjetničkom vijeću.

\(3\) U obrazloženju ocjene državni odvjetnik će iznijeti način
vrednovanja po pojedinom mjerilu i na osnovi kojih pokazatelja je ocjena
dana te navesti i sve druge bitne podatke. Ocjena se dostavlja s uputom
o pravu na prigovor.

Članak 115.

Državni odvjetnik i zamjenik državnog odvjetnika koji se ne složi s
ocjenom ima pravo u roku od osam dana od dana dostave ocjene podnijeti
prigovor Državnoodvjetničkom vijeću.

Članak 116.

\(1\) Ako je protiv ocjene zamjenik državnog odvjetnika podnio prigovor,
državni odvjetnik koji je donio ocjenu zatražit će mišljenje kolegija
toga državnog odvjetništva.

\(2\) Ako je protiv ocjene prigovor podnio državni odvjetnik, viši
državni odvjetnik koji je donio ocjenu zatražit će mišljenje kolegija
državnog odvjetništva kojem je na čelu.

\(3\) Prigovor iz stavka 1. i 2. ovoga članka uz koji se prilaže
mišljenje kolegija i osobni spis zamjenika državnog odvjetnika odnosno
državnog odvjetnika dostavit će se na odluku Državnoodvjetničkom vijeću.

\(4\) Svojom odlukom Državnoodvjetničko vijeće može potvrditi ocjenu,
izmijeniti je ili vratiti na ponovno ocjenjivanje, uz određivanje roka u
kojem je potrebno donijeti novu odluku. O nepostupanju po odluci
predsjednik Državnoodvjetničkog vijeća obavijestit će Glavnog državnog
odvjetnika Republike Hrvatske.

#### GLAVA III. ETIČKI KODEKS DRŽAVNIH ODVJETNIKA I ZAMJENIKA DRŽAVNIH ODVJETNIKA

Članak 117.

\(1\) Etičkim kodeksom državnih odvjetnika i zamjenika državnih
odvjetnika (u daljnjem tekstu: Kodeks) utvrđuju se načela i pravila
ponašanja državnih odvjetnika i zamjenika državnih odvjetnika koja jamče
očuvanje i promicanje njihova osobnog i profesionalnog integriteta kao
dužnosnika u samostalnom i neovisnom državnom odvjetništvu.

\(2\) Kodeks donosi Kolegij Državnog odvjetništva Republike Hrvatske
proširen sa županijskim i općinskim državnim odvjetnicima te
predstavnicima kolegija županijskih i općinskih državnih odvjetništava
na prijedlog Etičkog povjerenstva.

\(3\) Kolegiji županijskih i općinskih državnih odvjetnika biraju svoje
predstavnike na sjednici javnim glasovanjem većinom svih članova.

\(4\) Sjednicu Kolegija iz stavka 2. ovoga članka saziva i predsjeda joj
Glavni državni odvjetnik Republike Hrvatske.

\(5\) Kodeks se objavljuje u »Narodnim novinama«.

Sastav, izbor i ovlasti Etičkog povjerenstva

Članak 118.

Etičko povjerenstvo je neovisno tijelo u državnom odvjetništvu koje
donosi smjernice za tumačenje temeljnih etičkih i deontološnih načela iz
Kodeksa te daje mišljenja i preporuke o usklađenosti određenih ponašanja
državnih odvjetnika i zamjenika državnih odvjetnika s Kodeksom i o
sukobu interesa.

Članak 119.

\(1\) Etičko povjerenstvo ima sedam članova, od kojih su dva zamjenika
Glavnog državnog odvjetnika Republike Hrvatske, dva zamjenika
županijskog državnog odvjetnika, dva zamjenika općinskog državnog
odvjetnika i jedan zamjenik državnog odvjetnika u posebnom državnom
odvjetništvu.

\(2\) Član Državnoodvjetničkog vijeća ne može biti biran za člana
Etičkog povjerenstva.

\(3\) Članovi Etičkog povjerenstva biraju se na vrijeme od pet godina.

\(4\) Članove Etičkog povjerenstva bira Prošireni kolegij Državnog
odvjetništva Republike Hrvatske na temelju prijedloga kolegija državnih
odvjetništava, na način da kolegij svakog županijskog i općinskog
državnog odvjetništva predloži po jednog kandidata iz svojih redova,
kolegij posebnog državnog odvjetništva dva kandidata iz svojih redova, a
Kolegij Državnog odvjetništva Republike Hrvatske najmanje tri kandidata
iz svojih redova.

\(5\) Etičko povjerenstvo donosi poslovnik o radu.

Članak 120.

Etičko povjerenstvo na zahtjev državnog odvjetnika ili zamjenika
državnog odvjetnika daje mišljenje o sukladnosti određenog ponašanja s
Kodeksom.

Članak 121.

\(1\) Etičko povjerenstvo daje mišljenja i preporuke u povodu pisanih
predstavki ili pritužbi na ponašanje državnog odvjetnika ili zamjenika
državnog odvjetnika koje njihovi podnositelji smatraju protivnim Etičkom
kodeksu te na vlastitu inicijativu.

\(2\) Državnom odvjetniku i zamjeniku državnog odvjetnika na čije se
ponašanje predstavka ili pritužba odnosi omogućit će se očitovanje u
roku od osam dana.

\(3\) Etičko povjerenstvo dužno je sa svojom odlukom upoznati državnog
odvjetnika ili zamjenika državnog odvjetnika na kojeg se odnosi
predstavka ili pritužba, kao i podnositelja predstavke ili pritužbe.

\(4\) Ako Etičko povjerenstvo ocijeni predstavku ili pritužbu osnovanom,
svoju odluku s mišljenjem i preporukom dostavlja državnom odvjetništvu u
kojem državni odvjetnik ili zamjenik državnog odvjetnika obnaša dužnost,
višem državnom odvjetništvu i Državnom odvjetništvu Republike Hrvatske
te je objavljuje na mrežnim stranicama Državnog odvjetništva Republike
Hrvatske.

#### GLAVA IV. DRŽAVNI SLUŽBENICI I NAMJEŠTENICI

##### 1. Zasnivanje i prestanak radnog odnosa

Članak 122. (NN [21/22](https://www.zakon.hr/cms.htm?id=51583))

\(1\) Broj službenika i namještenika za obavljanje stručnih uredskih i
tehničkih poslova utvrđuje ministar nadležan za poslove pravosuđa u
skladu s mjerilima za određivanje broja službenika i namještenika u
državnom odvjetništvu.

\(2\) Zasnivanje i prestanak radnog odnosa službenika i namještenika,
obavljanje vježbeničke prakse, postupak i način te program polaganja
državnog ispita, plaće i ostala prava, obveze i odgovornosti iz rada te
odgovornost za povrede službene dužnosti uređuju se propisima koji se
primjenjuju na državne službenike i namještenike.

\(3\) U postupku prijma službenika i namještenika u državna odvjetništva
za najboljeg kandidata državno odvjetništvo nadležnoj
sigurnosno-obavještajnoj agenciji podnosi zahtjev za provedbu temeljne
sigurnosne provjere. Na temelju izvješća o rezultatu sigurnosne provjere
nadležne sigurnosno-obavještajne agencije, državno odvjetništvo kao
podnositelj zahtjeva donosi konačnu ocjenu o postojanju sigurnosnih
zapreka. Sigurnosna provjera provodi se sukladno zakonu kojim se uređuje
provođenje sigurnosnih provjera.

\(4\) Državnom službeniku ili namješteniku prestaje državna služba
odnosno ugovor o radu u državnom odvjetništvu po sili zakona ako se u
tijeku obavljanja službe ili rada utvrdi da postoje sigurnosne zapreke
koje su takve naravi da predstavljaju zapreku za prijam sukladno stavku
3. ovoga članka.

\(5\) Radna mjesta u državnim odvjetništvima mogu se popunjavati samo uz
odobrenje ministarstva nadležnog za poslove pravosuđa.

\(6\) Državni službenik zaposlen u državnom odvjetništvu dužan je
položiti poseban stručni ispit za službenike u pravosudnim tijelima za
radno mjesto na koje je raspoređen, najkasnije u roku od šest mjeseci od
dana polaganja državnog ispita.

\(7\) Poseban stručni ispit nije dužan polagati službenik koji ima
položen pravosudni ispit.

\(8\) Poseban stručni ispit iz stavka 6. ovoga članka organizira i
provodi ministarstvo nadležno za poslove pravosuđa.

\(9\) Službeniku prestaje državna služba po sili zakona ako ne položi
poseban stručni ispit u propisanom roku, istekom roka u kojem je bio
obvezan položiti poseban stručni ispit.

\(10\) U slučaju privremene nesposobnosti za rad, korištenja rodiljnog
ili roditeljskog dopusta te drugog opravdanog razloga rok za polaganje
posebnog stručnog ispita produžit će se na zahtjev službenika za onoliko
vremena koliko je trajala privremena nesposobnost za rad, rodiljni ili
roditeljski dopust ili drugi opravdani razlozi.

\(11\) Zahtjev za produženje roka za polaganje posebnog stručnog ispita
iz stavka 10. ovoga članka službenik može podnijeti čelniku tijela
najkasnije do isteka roka za polaganje ispita, a o njemu se odlučuje
posebnim rješenjem.

\(12\) Ministar nadležan za poslove pravosuđa pravilnikom će propisati
potreban stupanj i vrstu stručne spreme te druge stručne uvjete za
raspored državnih službenika i namještenika zaposlenih u državnom
odvjetništvu te program i način polaganja posebnog stručnog ispita za
službenike u pravosudnim tijelima.

##### 2. Ravnatelj državnoodvjetničke uprave

Članak 123. (NN
[[21/22](https://www.zakon.hr/cms.htm?id=51583)](https://www.zakon.hr/cms.htm?id=51583))

\(1\) Općinska državna odvjetništva s 15 ili više zamjenika državnog
odvjetnika i viša državna odvjetništva imaju ravnatelje
državnoodvjetničke uprave.

\(2\) Za ravnatelja državnoodvjetničke uprave može biti primljena osoba
koja ima završen preddiplomski i diplomski sveučilišni studij ili
integrirani preddiplomski i diplomski sveučilišni studij ili
specijalistički diplomski stručni studij pravne, upravne ili ekonomske
struke i najmanje pet godina radnog iskustva na odgovarajućim poslovima.

\(3\) Ravnatelj državnoodvjetničke uprave brine se o urednom i
pravodobnom obavljanju stručnih, administrativnih, tehničkih i drugih
poslova u državnom odvjetništvu, a posebno:

-- obavlja stručne poslove u vezi s planiranjem i upravljanjem ljudskim
potencijalima u državnom odvjetništvu

-- organizira rad službenika i namještenika te prati njihovu
učinkovitost u radu

-- prati i planira edukaciju službenika i namještenika

-- vodi brigu o održavanju zgrade državnog odvjetništva, radnih
prostorija i opreme za rad te investicijskim ulaganjima

-- organizira i koordinira izradu godišnjeg plana nabave

-- odgovara za provedbu postupaka javne nabave

-- obavlja nadzor nad financijsko-materijalnim poslovanjem državnog
odvjetništva te obavljanjem uredskih i pomoćno-tehničkih poslova

-- skrbi i obavlja nadzor nad trošenjem proračunskih i vlastitih
sredstava državnog odvjetništva

-- sudjeluje u izradi i provedbi projekata državnoodvjetničke uprave te
nadzire njihovu provedbu

-- skrbi o pravodobnom i urednom vođenju statističkih podataka o radu
državnog odvjetništva

-- surađuje s jedinicama lokalne i područne (regionalne) samouprave u
vezi s nabavom opreme i osiguranjem sredstava za pojedine aktivnosti
državnog odvjetništva

-- obavlja druge poslove koje mu povjeri državni odvjetnik.

\(4\) Za svoj rad ravnatelj državnoodvjetničke uprave odgovara državnom
odvjetniku.

##### 3. Državnoodvjetnički savjetnici

Članak 124.

\(1\) Državno odvjetništvo može imati državnoodvjetničke savjetnike,
više državnoodvjetničke savjetnike i više državnoodvjetničke savjetnike
-- specijaliste.

\(2\) Državnoodvjetnički savjetnici, viši državnoodvjetnički savjetnici
i viši državnoodvjetnički savjetnici -- specijalisti pomažu državnom
odvjetniku ili njegovu zamjeniku u radu, izrađuju nacrte odluka, uzimaju
na zapisnik prijave, podneske i izjave građana te obavljaju samostalno
ili pod nadzorom i po uputama državnog odvjetnika ili njegova zamjenika
druge stručne poslove predviđene zakonom i propisima donesenim na osnovi
zakona.

\(3\) Za državnoodvjetničkog savjetnika u općinskom i županijskom
državnom odvjetništvu može biti primljena osoba koja ima završen
sveučilišni diplomski studij prava odnosno integrirani preddiplomski i
diplomski sveučilišni studij prava i položen pravosudni ispit.

\(4\) Za višeg državnoodvjetničkog savjetnika u općinskom i županijskom
državnom odvjetništvu i državnoodvjetničkog savjetnika u Državnom
odvjetništvu Republike Hrvatske može biti imenovana osoba koja ima
završen sveučilišni diplomski studij prava odnosno integrirani
preddiplomski i diplomski sveučilišni studij prava, položen pravosudni
ispit i koja je radila najmanje dvije godine kao državnoodvjetnički ili
sudski savjetnik, sudac, državni odvjetnik ili zamjenik državnog
odvjetnika, odvjetnik ili javni bilježnik odnosno osoba koja je radila
na drugim pravnim poslovima nakon položenog pravosudnog ispita najmanje
pet godina.

\(5\) Viši državnoodvjetnički savjetnik -- specijalist u općinskom i
županijskom državnom odvjetništvu može biti osoba koja je najmanje
četiri godine radila kao državnoodvjetnički ili sudski savjetnik,
pravosudni dužnosnik, odvjetnik ili javni bilježnik odnosno osoba koja
je najmanje osam godina nakon položenog pravosudnog ispita radila na
drugim pravnim poslovima.

\(6\) Viši državnoodvjetnički savjetnik u Državnom odvjetništvu
Republike Hrvatske može biti osoba koja je najmanje četiri godine radila
kao državnoodvjetnički ili sudski savjetnik, pravosudni dužnosnik,
odvjetnik ili javni bilježnik odnosno osoba koja je najmanje osam godina
nakon položenog pravosudnog ispita radila na drugim pravnim poslovima.

\(7\) Viši državnoodvjetnički savjetnik -- specijalist u Državnom
odvjetništvu Republike Hrvatske može biti osoba koja je najmanje šest
godina radila kao državnoodvjetnički ili sudski savjetnik, pravosudni
dužnosnik, odvjetnik ili javni bilježnik odnosno osoba koja je najmanje
10 godina nakon položenog pravosudnog ispita radila na drugim pravnim
poslovima.

Članak 125.

\(1\) Državnoodvjetnički savjetnici, viši državnoodvjetnički savjetnici
i viši državnoodvjetnički savjetnici -- specijalisti u kaznenim odjelima
mogu zastupati optužne akte u postupcima za kaznena djela za koja je
propisana novčana kazna ili kazna zatvora do pet godina.

\(2\) Na temelju posebne punomoći nadležnoga državnog odvjetnika,
državnoodvjetnički savjetnici, viši državnoodvjetnički savjetnici i viši
državnoodvjetnički savjetnici -- specijalisti u građansko-upravnim
odjelima državnih odvjetništava mogu zastupati pred sudovima, upravnim i
drugim tijelima.

\(3\) Punomoć iz stavka 2. ovoga članka ovlašćuje državnoodvjetničke
savjetnike, više državnoodvjetničke savjetnike i više državnoodvjetničke
savjetnike -- specijaliste na obavljanje svih radnji u postupku, osim
ovlaštenja za podnošenje tužbe, povlačenje tužbe, priznavanje tužbenog
zahtjeva, odricanje od tužbenog zahtjeva, zaključenje nagodbe,
podnošenje pravnog lijeka, odricanje od izjavljivanja pravnog lijeka te
odustajanje od izjavljenog pravnog lijeka.

\(4\) Državnoodvjetnički savjetnici, viši državnoodvjetnički savjetnici
i viši državnoodvjetnički savjetnici -- specijalisti u
građansko-upravnim odjelima općinskih državnih odvjetništava u okviru
ovlaštenja iz punomoći prema stavku 2. ovoga članka samostalno zastupaju
u sporovima čija je vrijednost predmeta spora do 100.000,00 kuna, a u
građansko-upravnim odjelima županijskih državnih odvjetništava u
sporovima čija vrijednost spora ne prelazi 500.000,00 kuna.

##### 4. Stručni suradnici

Članak 126.

\(1\) Državno odvjetništvo može imati službenike sa završenim
preddiplomskim i diplomskim sveučilišnim studijem ili integriranim
preddiplomskim i diplomskim sveučilišnim studijem ili specijalističkim
diplomskim stručnim studijem kriminalističkog, defektološkog,
psihološkog, pedagoškog, ekonomskog, knjigovodstveno-financijskog
smjera, socijalnog rada i drugog odgovarajućeg smjera i propisanim
radnim iskustvom.

\(2\) Stručni suradnici iz stavka 1. ovoga članka kao stručni pomoćnici
pomažu državnom odvjetniku ili zamjeniku državnog odvjetnika u radu u
stvarima u kojima su potrebna posebna stručna znanja, a mogu i
samostalno obavljati poslove kad je to određeno zakonom ili drugim
propisom.

\(3\) Stručni suradnici koji ispunjavaju uvjete propisane posebnim
propisom mogu biti određeni za financijske istražitelje.

Članak 127.

Osim kad je to određeno posebnim zakonom, na temelju odluke državnog
odvjetnika u složenim predmetima stručni suradnici mogu pripremati
provođenje pojedinih dokaznih radnji, primati izjave i prijedloge te
samostalno poduzimati dokazne radnje koje im je državni odvjetnik
povjerio.

##### 5. Državnoodvjetnički vježbenici

Članak 128.

\(1\) Broj vježbeničkih mjesta u državnim odvjetništvima određuje
ministarstvo nadležno za poslove pravosuđa prema raspoloživim
financijskim sredstvima osiguranim u državnom proračunu, uz prethodno
mišljenje Glavnog državnog odvjetnika Republike Hrvatske.

\(2\) Uvjeti i način primanja državnoodvjetničkih vježbenika u državna
odvjetništva, trajanje i način obavljanja vježbeničke prakse određuju se
posebnim zakonom.

#### GLAVA V. OSIGURANJE OSOBA, IMOVINE I OBJEKATA DRŽAVNIH ODVJETNIŠTAVA

Članak 129.

\(1\) Osiguranje osoba, imovine i objekata državnih odvjetništava te
održavanje reda u državnom odvjetništvu obavljaju službenici pravosudne
policije, a iznimno i pravne osobe ovlaštene za poslove zaštite i
osiguranja, uz suglasnost ministra nadležnog za poslove pravosuđa, ako
nije moguće osigurati da ove poslove obavljaju službenici pravosudne
policije.

\(2\) Poslovi iz stavka 1. ovoga članka obavljaju se uporabom tehničkih
sredstava zaštite i sredstvima prisile.

\(3\) Prijam u državnu službu, sigurnosna provjera i prava iz
mirovinskih osiguranja službenika pravosudne policije propisuju se
zakonom.

\(4\) Propise o službenicima pravosudne policije koji obavljaju poslove
iz stavka 1. ovoga članka i načinu osiguranja osoba, imovine i objekata
državnih odvjetništava donosi ministar nadležan za poslove pravosuđa.

### DIO ČETVRTI PRIJELAZNE I ZAVRŠNE ODREDBE

Članak 130.

Službenici koji su na dan stupanja na snagu ovoga Zakona raspoređeni na
radna mjesta tajnika u državnim odvjetništvima rasporedit će se na
odgovarajuća radna mjesta u roku od šest mjeseci od dana stupanja na
snagu ovoga Zakona.

Članak 131.

Ograničenje mandata iz članka 23. stavka 1. ovoga Zakona u postupku
izbora Glavnog državnog odvjetnika Republike Hrvatske primjenjuje se i
na kandidate koji su do dana stupanja na snagu ovoga Zakona obnašali ovu
dužnost.

Članak 132.

\(1\) Pravilnike iz članaka 55., 66., 69., 70., 78., 103. i 122. ovoga
Zakona ministar nadležan za poslove pravosuđa donijet će u roku od
godine dana od dana stupanja na snagu ovoga Zakona.

\(2\) Poslovnik državnog odvjetništva ministar nadležan za poslove
pravosuđa donijet će u roku od godine dana od dana stupanja na snagu
ovoga Zakona.

\(3\) Opću uputu iz članka 110. stavka 4. ovoga Zakona Glavni državni
odvjetnik Republike Hrvatske donijet će u roku od 30 dana od dana
stupanja na snagu ovoga Zakona.

Članak 133.

\(1\) Okvirna mjerila za rad zamjenika državnih odvjetnika iz članka 89.
stavka 1. ovoga Zakona ministar nadležan za poslove pravosuđa donijet će
u roku od šest mjeseci od dana stupanja na snagu ovoga Zakona.

\(2\) Broj zamjenika državnih odvjetnika u pojedinom državnom
odvjetništvu ministar nadležan za poslove pravosuđa odredit će na
prijedlog Glavnog državnog odvjetnika sukladno Okvirnim mjerilima za rad
zamjenika državnih odvjetnika u roku od šest mjeseci od dana stupanja na
snagu ovoga Zakona.

Članak 134.

Etički kodeks državnih odvjetnika i zamjenika državnih odvjetnika iz
članka 117. stavka 2. ovoga Zakona Kolegij Državnog odvjetništva
Republike Hrvatske proširen sa županijskim i općinskim državnim
odvjetnicima te predstavnicima kolegija županijskih i općinskih državnih
odvjetništava donijet će u roku od šest mjeseci od dana stupanja na
snagu ovoga Zakona.

Članak 135.

Do stupanja na snagu propisa i akata iz članka 71. i 103. ovoga Zakona
primjenjivat će se sljedeći propisi i akti doneseni na temelju [Zakona o
državnom odvjetništvu](https://www.zakon.hr/download.htm?id=1049)
(»Narodne novine«, br. 76/09., 153/09., 116/10., 145/10., 57/11.,
130/11., 72/13., 148/13., 33/15. i 82/15.):

[-- Poslovnik državnog odvjetništva (»Narodne novine«, br. 5/14. i
123/15.)](https://www.zakon.hr/cms.htm?id=7258)

[-- Pravilnik o naknadama za dežurstva sudaca, državnih odvjetnika i
zamjenika državnih odvjetnika (»Narodne novine«, br.
35/15.).](https://www.zakon.hr/cms.htm?id=7258)

Članak 136.

Stupanjem na snagu ovoga Zakona prestaje važiti [Zakon o državnom
odvjetništvu](https://www.zakon.hr/download.htm?id=1049) (»Narodne
novine«, br. 76/09., 153/09., 116/10., 145/10., 57/11., 130/11., 72/13.,
148/13., 33/15. i 82/15.).

Članak 137.

Ovaj Zakon objavit će se u »Narodnim novinama«, a stupa na snagu 1.
rujna 2018.

#### Prijelazne i završne odredbe iz NN 21/22

Članak 11.

\(1\) Za sve zamjenike državnih odvjetnika koji su imenovani i koji
obnašaju državnoodvjetničku dužnost na dan stupanja na snagu ovoga
Zakona, a u odnosu na koje je sigurnosna provjera provedena prije više
od pet godina državni odvjetnici dužni su putem ministarstva nadležnog
za poslove pravosuđa nadležnoj sigurnosno-obavještajnoj agenciji
podnijeti zahtjev za provedbu temeljne sigurnosne provjere u roku od 60
dana od dana stupanja na snagu pravilnika iz članka 5. ovoga Zakona.

\(2\) Na postupak podnošenja zahtjeva za provedbu temeljne sigurnosne
provjere, dostavu izvješća o provedenoj sigurnosnoj provjeri, konačnu
ocjenu o postojanju sigurnosnih zapreka te obavijest o utvrđenom
postojanju sigurnosnih zapreka primjenjuju se odredbe članka 5. ovoga
Zakona.

Članak 12.

\(1\) Pravilnik iz članka 5. ovoga Zakona ministar nadležan za poslove
pravosuđa donijet će u roku od 60 dana od dana stupanja na snagu ovoga
Zakona.

\(2\) Pravilnike iz članaka 2., 6. i 9. ovoga Zakona ministar nadležan
za poslove pravosuđa donijet će u roku od šest mjeseci od dana stupanja
na snagu ovoga Zakona.

\(3\) Kolegij Državnog odvjetništva Republike Hrvatske uskladit će s
odredbama ovoga Zakona Poslovnik o radu u roku od 60 dana od dana
stupanja na snagu ovoga Zakona.

Članak 13.

Ovaj Zakon objavit će se u »Narodnim novinama«, a stupa na snagu 1.
ožujka 2022.
