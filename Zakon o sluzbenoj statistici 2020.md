**ZAKON O SLUŽBENOJ STATISTICI**

[DIO PRVI OSNOVNE ODREDBE
[2](#dio-prvi-osnovne-odredbe)](#dio-prvi-osnovne-odredbe)

[DIO DRUGI ORGANIZACIJA SUSTAVA SLUŽBENE STATISTIKE
[5](#dio-drugi-organizacija-sustava-službene-statistike)](#dio-drugi-organizacija-sustava-službene-statistike)

[POGLAVLJE I. NOSITELJI SLUŽBENE STATISTIKE
[5](#poglavlje-i.-nositelji-službene-statistike)](#poglavlje-i.-nositelji-službene-statistike)

[POGLAVLJE II. STATISTIČKI SAVJET REPUBLIKE HRVATSKE
[8](#poglavlje-ii.-statistički-savjet-republike-hrvatske)](#poglavlje-ii.-statistički-savjet-republike-hrvatske)

[POGLAVLJE III. ODBOR ZA SUSTAV SLUŽBENE STATISTIKE REPUBLIKE HRVATSKE
[9](#poglavlje-iii.-odbor-za-sustav-službene-statistike-republike-hrvatske)](#poglavlje-iii.-odbor-za-sustav-službene-statistike-republike-hrvatske)

[POGLAVLJE IV. POVJERAVANJE ZADATAKA U VEZI S AKTIVNOSTIMA SLUŽBENE
STATISTIKE
[9](#poglavlje-iv.-povjeravanje-zadataka-u-vezi-s-aktivnostima-službene-statistike)](#poglavlje-iv.-povjeravanje-zadataka-u-vezi-s-aktivnostima-službene-statistike)

[DIO TREĆI RAZVOJ I PLANIRANJE PROVEDBE AKTIVNOSTI SLUŽBENE STATISTIKE
REPUBLIKE HRVATSKE
[9](#dio-treći-razvoj-i-planiranje-provedbe-aktivnosti-službene-statistike-republike-hrvatske)](#dio-treći-razvoj-i-planiranje-provedbe-aktivnosti-službene-statistike-republike-hrvatske)

[POGLAVLJE I. STRATEGIJA
[9](#poglavlje-i.-strategija)](#poglavlje-i.-strategija)

[POGLAVLJE II. PROGRAM
[10](#poglavlje-ii.-program)](#poglavlje-ii.-program)

[POGLAVLJE III. GODIŠNJI PROVEDBENI PLAN
[10](#poglavlje-iii.-godišnji-provedbeni-plan)](#poglavlje-iii.-godišnji-provedbeni-plan)

[POGLAVLJE IV. IZVJEŠĆE O IZVRŠENJU GODIŠNJEGA PROVEDBENOG PLANA
[11](#poglavlje-iv.-izvješće-o-izvršenju-godišnjega-provedbenog-plana)](#poglavlje-iv.-izvješće-o-izvršenju-godišnjega-provedbenog-plana)

[POGLAVLJE V. PROVEDBA NEPLANIRANIH STATISTIČKIH AKTIVNOSTI
[11](#poglavlje-v.-provedba-neplaniranih-statističkih-aktivnosti)](#poglavlje-v.-provedba-neplaniranih-statističkih-aktivnosti)

[POGLAVLJE VI. METODOLOŠKE OSNOVE
[11](#poglavlje-vi.-metodološke-osnove)](#poglavlje-vi.-metodološke-osnove)

[POGLAVLJE VII. STATISTIČKE KLASIFIKACIJE
[12](#poglavlje-vii.-statističke-klasifikacije)](#poglavlje-vii.-statističke-klasifikacije)

[DIO ČETVRTI PRIKUPLJANJE PODATAKA
[12](#dio-četvrti-prikupljanje-podataka)](#dio-četvrti-prikupljanje-podataka)

[DIO PETI OBRADA I ČUVANJE STATISTIČKOGA GRADIVA
[14](#dio-peti-obrada-i-čuvanje-statističkoga-gradiva)](#dio-peti-obrada-i-čuvanje-statističkoga-gradiva)

[DIO ŠESTI STATISTIČKI REGISTRI
[14](#dio-šesti-statistički-registri)](#dio-šesti-statistički-registri)

[DIO SEDMI DISEMINACIJA I KORIŠTENJE STATISTIČKIH PODATAKA
[15](#dio-sedmi-diseminacija-i-korištenje-statističkih-podataka)](#dio-sedmi-diseminacija-i-korištenje-statističkih-podataka)

[DIO OSMI STATISTIČKA POVJERLJIVOST
[16](#dio-osmi-statistička-povjerljivost)](#dio-osmi-statistička-povjerljivost)

[DIO DEVETI MEĐUNARODNA STATISTIČKA SURADNJA
[17](#dio-deveti-međunarodna-statistička-suradnja)](#dio-deveti-međunarodna-statistička-suradnja)

[DIO DESETI PREKRŠAJNE ODREDBE
[17](#dio-deseti-prekršajne-odredbe)](#dio-deseti-prekršajne-odredbe)

[DIO JEDANAESTI PRIJELAZNE I ZAVRŠNE ODREDBE
[19](#dio-jedanaesti-prijelazne-i-završne-odredbe)](#dio-jedanaesti-prijelazne-i-završne-odredbe)

**ZAKON O SLUŽBENOJ STATISTICI**

### DIO PRVI OSNOVNE ODREDBE

Predmet uređenja

Članak 1.

Ovim Zakonom uređuje se organizacija i koordinacija sustava službene
statistike, nadležnost i upravljanje Državnim zavodom za statistiku,
razvoj i planiranje provedbe aktivnosti službene statistike Republike
Hrvatske, prikupljanje podataka, obrada i čuvanje statističkog gradiva,
ustroj i vođenje statističkih registara, diseminacija i korištenje
statističkih podataka, zaštita povjerljivih podataka prikupljenih za
proizvodnju službene statistike, međunarodna statistička suradnja te
ostala pitanja važna za službenu statistiku.

Usklađenost s propisima Europske unije

Članak 2.

Ovim Zakonom osigurava se provedba [Uredbe (EZ) br.
223/2009](https://eur-lex.europa.eu/legal-content/HR/TXT/?uri=CELEX:32009R0223)
Europskog parlamenta i Vijeća od 11. ožujka 2009. o europskoj statistici
i stavljanju izvan snage Uredbe (EZ, Euratom) br. 1101/2008 Europskog
parlamenta i Vijeća o dostavi povjerljivih statističkih podataka
Statističkom uredu Europskih zajednica, Uredbe Vijeća (EZ) br. 322/97 o
statistici Zajednice i Odluke Vijeća 89/382/EEZ, Euratom, o osnivanju
Odbora za statistički program Europskih zajednica (SL L 87, 31. 3.
2009.), kako je izmijenjena Uredbom (EU) br. 2015/759 Europskog
parlamenta i Vijeća od 29. travnja 2015. o izmjeni Uredbe (EZ) br.
223/2009 o europskoj statistici (SL L 123, 19. 5. 2015. − u daljnjem
tekstu: Uredba (EZ) br. 223/2009).

Obuhvat primjene

Članak 3.

\(1\) Ovaj Zakon odnosi se na sve statističke aktivnosti službene
statistike koje provode tijela koja su ovim Zakonom ili Programom
statističkih aktivnosti Republike Hrvatske određena kao nositelji
službene statistike.

\(2\) Ovaj Zakon odnosi se na izvještajne jedinice, posjednike
administrativnih izvora podataka, korisnike službene statistike te druge
pravne i fizičke osobe koje u skladu s ovim Zakonom obavljaju pojedine
zadaće u vezi s aktivnostima službene statistike.

\(3\) Ovaj Zakon odnosi se samo na statističku povjerljivost i ne utječe
na odredbe posebnih zakona i drugih propisa kojima se čuva
povjerljivost, osim statističke, odnosno tajnost podataka.

\(4\) Ovaj Zakon ne odnosi se na pripremu, prikupljanje, proizvodnju,
korištenje i čuvanje podataka u administrativne svrhe, kao ni na
prikupljanje podataka za nestatističke svrhe odnosno za druge potrebe
koje nisu službena statistika.

\(5\) Ovaj Zakon odnosi se i na podatke iz stavka 4. ovoga članka od
trenutka kada podaci budu stavljeni na raspolaganje tijelima ovlaštenim
za obavljanje poslova službene statistike u svrhu obavljanja tih
poslova.

\(6\) Na prikupljanje i obradu osobnih podataka na temelju ovoga Zakona
primjenjuju se i propisi kojima se uređuje zaštita osobnih podataka.

Pojam i svrha službene statistike

Članak 4.

\(1\) Službena statistika označuje kvantitativne i kvalitativne,
agregirane i reprezentativne podatke i informacije koje opisuju pojave u
promatranoj populaciji u skladu s pozitivnim propisima koji uređuju
službenu statistiku u Republici Hrvatskoj.

\(2\) Službena statistika pruža, na nepristranoj osnovi, državi,
gospodarstvu i javnosti pouzdane statističke podatke o gospodarskom,
demografskom, društvenom, zdravstvenom i ekološkom stanju,
djelatnostima, događajima ili pojavama koje se mogu mjeriti statističkim
metodama te osigurava ispunjavanje međunarodnih obveza Republike
Hrvatske koje se odnose na proizvodnju, korištenje i diseminaciju
službene statistike.

\(3\) Svrha službene statistike jest kontinuirana proizvodnja i
diseminacija kvalitetnih statističkih podataka i razvoj sustava službene
statistike u skladu s temeljnim načelima službene statistike utvrđenim
propisima iz područja statistike, Temeljnim načelima službene statistike
Ujedinjenih naroda i Kodeksom prakse europske statistike.

Objašnjenje pojmova

Članak 5.

\(1\) U smislu ovoga Zakona pojedini pojmovi imaju sljedeće značenje:

1. administrativni izvori podataka jesu zbirke podataka ustrojene na
temelju posebnih propisa

2. aktivnost službene statistike jest svaka aktivnost koja se temelji na
ovom Zakonu ili drugim propisima iz područja službene statistike, uz
primjenu znanstvenih i stručnih metoda i standarda radi razvoja te
proizvodnje i diseminacije rezultata službene statistike

3. Godišnji provedbeni plan statističkih aktivnosti Republike Hrvatske
(u daljnjem tekstu: Godišnji provedbeni plan) jest akt strateškog
planiranja statističkih aktivnosti, koji je pravna osnova za
prikupljanje podataka potrebnih za provedbu statističkih istraživanja te
se, radi izvršavanja Programa statističkih aktivnosti Republike
Hrvatske, donosi za svaku godinu na koju se odnosi Program statističkih
aktivnosti Republike Hrvatske

4. identifikator je svako jednoznačno određeno obilježje iz kojeg se
može izravno ili neizravno prepoznati pojedinačna izvještajna ili
statistička jedinica

5. izvještajne jedinice jesu pravne osobe i njihovi dijelovi, fizičke
osobe, obrtnici, slobodna zanimanja, kućanstva, tijela javne vlasti i
sve druge osobe na području Republike Hrvatske koje su izvor podataka za
proizvodnju službene statistike

6. korisnik službenih statističkih podataka jest svaka pravna i fizička
osoba, tijela javne vlasti te znanstvene i međunarodne organizacije koje
se koriste statističkim podacima

7. metapodaci su podaci o populaciji, objektima, varijablama,
metodologiji i kvaliteti koji opisuju obilježja izvora, odnosno
strukturirani podaci koji opisuju, objašnjavaju, lociraju ili na neki
drugi način omogućuju lakše upravljanje statističkim resursima

8. nositelji službene statistike jesu tijela koja su na temelju ovoga
Zakona i Programa statističkih aktivnosti Republike Hrvatske odgovorna
za razvoj, proizvodnju i diseminaciju službene statistike Republike
Hrvatske

9. pilot-istraživanje jest postupak prikupljanja i analize podataka radi
izbora i testiranja uzorka i metoda istraživanja

10. podaci prikupljeni metodom promatranja i praćenja jesu svi podaci
koji su prikupljeni na izravan ili neizravan način od izvještajnih
jedinica za znanstvenoistraživačke i druge posebne svrhe

11. popis je sveobuhvatno statističko istraživanje kojim se u redovitim
intervalima prikupljaju podaci o određenim obilježjima statističkih
jedinica

12. posjednici podataka prikupljenih metodom promatranja i praćenja jesu
pravne osobe ili tijela javne vlasti koji su proveli istraživanja
metodom promatranja i praćenja

13. Program statističkih aktivnosti Republike Hrvatske (u daljnjem
tekstu: Program) jest akt strateškog planiranja kojim se utvrđuju
statističke aktivnosti za višegodišnje razdoblje u skladu s ovim
Zakonom, nacionalnim potrebama i obvezama koje proizlaze iz članstva
Republike Hrvatske u Europskoj uniji

14. rezultat službene statistike jest svaki statistički podatak koji
sadržajno osigurava svrhu službene statistike, a proizvodi se u skladu s
odredbama ovoga Zakona

15. službeni statistički podatak jest svaki statistički podatak koji se
proizvodi i diseminira u skladu s propisima koji uređuju službenu
statistiku, a takvima ih je proglasio nositelj službene statistike

16. statističko istraživanje jest skup aktivnosti kojima nositelji
službene statistike sustavno prikupljaju i pribavljaju podatke i
informacije za statističke svrhe

17. statističko gradivo jest skup akata koji sadržavaju: metodološke
osnove, statističke obrasce, statistička izvješća, prikaze, studije i
analize, sumarne preglede i rezultate, publikacije te ostale akte koji
nastaju u obavljanju poslova službene statistike

18. statistička klasifikacija jest organizirani skup određenih, iscrpnih
i međusobno isključivih kategorija koje se pridružuju specifičnoj
varijabli snimljenoj u nekome statističkom istraživanju ili
administrativnoj bazi. Kategorije su opisane nazivima i šiframa, imaju
određenu stabilnost i normativni status te se smatraju važećima tijekom
određenog razdoblja. Koristi se za prikupljanje, obradu i diseminaciju
statističkih podataka

19. statistički obrazac jest svaki zapis u tiskanome i elektroničkom
obliku kojim nositelji službene statistike sustavno prikupljaju podatke
od izvještajnih jedinica isključivo za svrhe službene statistike

20. statistički registri jesu strukturirani popisi jedinica promatranja
koji sadržavaju određeni broj obilježja za svaku od tih jedinica i
mehanizme redovitog ažuriranja, sve u skladu sa statističkim
definicijama i konceptima, a ustrojavaju se, održavaju i koriste
isključivo za potrebe službene statistike

21. strategija razvitka službene statistike Republike Hrvatske (u
daljnjem tekstu: Strategija) je akt strateškog planiranja koji u skladu
s temeljnim načelima za izradu objektivnih, pouzdanih i pravodobnih
službenih statističkih podataka određuje misiju, viziju te opće i
pojedinačne ciljeve usmjerene na razvoj sustava službene statistike
Republike Hrvatske u višegodišnjem razdoblju

22. sustav službene statistike Republike Hrvatske (u daljnjem tekstu:
sustav službene statistike) čine Državni zavod za statistiku kao glavni
nositelj, diseminator i koordinator sustava službene statistike te drugi
nositelji službene statistike

23. tijela javne vlasti jesu tijela državne uprave, druga državna
tijela, jedinice lokalne i područne (regionalne) samouprave, pravne
osobe i druga tijela koja imaju javne ovlasti, pravne osobe čiji je
osnivač Republika Hrvatska ili jedinica lokalne ili područne
(regionalne) samouprave, pravne osobe koje obavljaju javnu službu,
pravne osobe koje se na temelju posebnog propisa financiraju pretežito
ili u cijelosti iz državnog proračuna ili iz proračuna jedinica lokalne
i područne (regionalne) samouprave odnosno iz javnih sredstava (nameta,
davanja i sl.) te trgovačka društva u kojima Republika Hrvatska i
jedinice lokalne i područne (regionalne) samouprave zasebno ili zajedno
imaju većinsko vlasništvo.

\(2\) Pojmovi »razvoj«, »proizvodnja«, »diseminacija«, »statistička
jedinica«, »povjerljivi podaci«, »korištenje podataka za statističke
svrhe«, »izravna identifikacija«, »neizravna identifikacija«, »Kodeks
prakse europske statistike« te »Komisija (Eurostat)« korišteni u smislu
ovoga Zakona imaju jednako značenje kao pojmovi korišteni u Uredbi (EZ)
br. 223/2009.

\(3\) Izrazi koji se koriste u ovom Zakonu, a imaju rodno značenje,
odnose se jednako na muški i ženski rod.

Načela službene statistike

Članak 6.

Pri razvoju, proizvodnji i diseminaciji službene statistike primjenjuju
se statistička načela utvrđena člankom 2. stavkom 1. Uredbe (EZ) br.
223/2009.

Kvaliteta službene statistike

Članak 7.

\(1\) Pri razvoju, proizvodnji i diseminaciji službene statistike
primjenjuju se kriteriji kvalitete utvrđeni člankom 12. stavkom 1.
Uredbe (EZ) br. 223/2009.

\(2\) Nositelji službene statistike dužni su poduzeti sve potrebne mjere
radi osiguranja kvalitete službene statistike u skladu s nacionalnim i
europskim standardima.

Akti o kvaliteti službene statistike

Članak 8.

\(1\) Akti nositelja službene statistike kojima se uređuje kvaliteta
službene statistike moraju sadržavati bitne kriterije kvalitete,
postupke praćenja, pokazatelje i planove za poboljšanje.

\(2\) Akti iz stavka 1. ovoga članka moraju biti dostupni javnosti.

### DIO DRUGI ORGANIZACIJA SUSTAVA SLUŽBENE STATISTIKE

#### POGLAVLJE I. NOSITELJI SLUŽBENE STATISTIKE

Nositelji službene statistike i stjecanje statusa nositelja

Članak 9.

\(1\) Sustav službene statistike čine tijela javne vlasti koja u skladu
s ovim Zakonom razvijaju, proizvode i diseminiraju službenu statistiku.

\(2\) Nositelji službene statistike jesu:

-- Državni zavod za statistiku kao središnje tijelo

-- Hrvatska narodna banka

-- druga tijela javne vlasti koja su Programom određena nositeljima
službene statistike.

\(3\) Do stjecanja statusa nositelja službene statistike iz stavka 2.
podstavka 3. ovoga članka glavni ravnatelj Državnog zavoda za statistiku
može osnovati radne skupine u kojima sudjeluju tijela koja mogu biti
nositelji službene statistike, sa svim pravima i obvezama nositelja
službene statistike u izradi nacrta prijedloga Strategije, nacrta
prijedloga Programa i nacrta prijedloga Godišnjega provedbenog plana.

\(4\) Nositelji službene statistike iz stavka 2. podstavaka 2. i 3.
ovoga članka dužni su obavljanje poslova službene statistike
organizirati tako da ustrojstvena jedinica nadležna za poslove službene
statistike osigura pravodobnu i kvalitetnu provedbu statističkih
aktivnosti iz djelokruga nositelja službene statistike te da osigura
odgovarajuću zaštitu povjerljivih statističkih podataka.

**ODJELJAK A DRŽAVNI ZAVOD ZA STATISTIKU**

Položaj i sjedište

Članak 10.

\(1\) Državni zavod za statistiku jest državna upravna organizacija koja
samostalno obavlja poslove iz svoje nadležnosti u skladu sa Zakonom.

\(2\) Državni zavod za statistiku glavni je nositelj, diseminator i
koordinator sustava službene statistike Republike Hrvatske i njegov
glavni predstavnik pred europskim i međunarodnim tijelima nadležnima za
statistiku te kontaktna točka za Komisiju (Eurostat) u vezi s pitanjima
službene statistike u smislu odredbe članka 5. stavka 1. Uredbe (EZ) br.
223/2009.

\(3\) Državni zavod za statistiku ima područne jedinice.

Nadležnost

Članak 11.

U nadležnosti Državnog zavoda za statistiku jesu sljedeći poslovi:

-- predlaganje unaprjeđenja područja službene statistike i izrada nacrta
zakonskih i provedbenih propisa radi unaprjeđenja sustava službene
statistike

-- koordinacija i izrada nacrta prijedloga Strategije

-- koordinacija i izrada nacrta prijedloga Programa

-- koordinacija i izrada nacrta prijedloga Godišnjega provedbenog plana

-- koordinacija i izrada nacrta prijedloga Izvješća o izvršenju
Godišnjega provedbenog plana

-- koordinacija i razvoj sustava službene statistike

-- praćenje provedbe načela Kodeksa prakse europske statistike

-- čuvanje i jačanje stručne neovisnosti sustava službene statistike

-- razvoj statističkih metoda i tehnika

-- izrada nacionalnih smjernica za razvoj, proizvodnju i diseminaciju
službene statistike

-- donošenje, određivanje i održavanje statističkih klasifikacija koje
se koriste kao nacionalni standard, njihove usklađenosti s europskim i
međunarodnim standardima, praćenje njihove primjene i davanje uputa
korisnicima

-- donošenje i održavanje statističkih klasifikacija koje se koriste za
provedbu statističkih aktivnosti iz djelokruga Državnog zavoda za
statistiku, praćenje njihove primjene i davanje uputa ostalim
korisnicima, u skladu s međunarodnim standardima i propisima

-- koordinacija, priprema i provedba statističkih aktivnosti te
proizvodnja i diseminacija službenih statističkih podataka utvrđenih
Programom i Godišnjim provedbenim planom iz djelokruga Državnog zavoda
za statistiku

-- ispunjavanje međunarodnih obveza službene statistike iz djelokruga
Državnog zavoda za statistiku

-- praćenje i provedba kontrole kvalitete rezultata službene statistike

-- analize i službena tumačenja rezultata službene statistike iz
djelokruga Državnog zavoda za statistiku

-- ustroj i vođenje statističkih registara

-- organiziranje razmjene rezultata i metodoloških osnova službene
statistike sa statističkim tijelima drugih zemalja i međunarodnim
organizacijama u suradnji s drugim nositeljima službene statistike
utvrđenima ovim Zakonom ili Programom, odnosno ako posebnim zakonom nije
drukčije određeno

-- sudjelovanje u programima međunarodne pomoći

-- nadzor nad provedbom odredaba ovoga Zakona

-- drugi upravni i stručni poslovi utvrđeni zakonom i drugim propisima.

Financijska sredstva

Članak 12.

\(1\) Sredstva za obavljanje poslova iz nadležnosti Državnog zavoda za
statistiku propisanih ovim Zakonom osiguravaju se u državnom proračunu
Republike Hrvatske i iz drugih izvora u skladu sa zakonom.

\(2\) Državni zavod za statistiku može obavljati druge poslove na
temelju kojih ostvaruje prihode, pod uvjetom da ne štete obavljanju
poslova za koje je ustrojen.

\(3\) Mjerila i način korištenja sredstava od obavljanja poslova iz
stavka 2. ovoga članka određuje glavni ravnatelj Državnog zavoda za
statistiku pravilnikom, uz prethodnu suglasnost tijela državne uprave
nadležnog za financije.

\(4\) Državni zavod za statistiku može na pisani zahtjev korisnika iz
članka 5. stavka 1. točke 6. ovoga Zakona pružati usluge statističke
obrade podataka koristeći ranije prikupljene podatke, a sredstva
ostvarena obavljanjem tih usluga namjenska su sredstva kojima se Državni
zavod za statistiku koristi za financiranje dodatnih troškova nastalih
obavljanjem poslova na temelju kojih su prihodi nastali i za podmirenje
troškova razvoja službene statistike.

\(5\) Troškove nastale u obavljanju poslova iz stavka 4. ovoga članka
snosi korisnik koji je tražio takvu obradu, a iznimno ako je korisnik
proračunski korisnik državnog proračuna, sredstva za financiranje
dodatnih troškova Državnog zavoda za statistiku osiguravaju se
preraspodjelom unutar državnog proračuna.

\(6\) Sredstva koja Državni zavod za statistiku dobije od međunarodnih
donatora koriste se u skladu s namjenom utvrđenom od donatora, a ako
namjena nije utvrđena, koriste se za podmirivanje troškova razvoja
aktivnosti službene statistike.

\(7\) Visinu naknade utvrđenu u visini troškova obavljanja poslova iz
stavka 5. ovoga članka određuje glavni ravnatelj Državnog zavoda za
statistiku pravilnikom.

Upravljanje Državnim zavodom za statistiku

Članak 13.

\(1\) Radom Državnog zavoda za statistiku upravlja glavni ravnatelj (u
daljnjem tekstu: glavni ravnatelj Zavoda) koji je rukovodeći državni
službenik, kojeg imenuje i razrješuje Vlada Republike Hrvatske, na
prijedlog predsjednika Vlade, na temelju provedenoga javnog natječaja,
na razdoblje od pet godina.

\(2\) Glavni ravnatelj Zavoda ne smije biti član političke stranke za
vrijeme trajanja mandata.

\(3\) Glavni ravnatelj Zavoda ima zamjenika.

Prava i obveze glavnog ravnatelja

Članak 14. (NN [25/20](https://www.zakon.hr/cms.htm?id=59908),
[155/23](https://www.zakon.hr/cms.htm?id=59863))

\(1\) Glavni ravnatelj Zavoda predstavlja, upravlja i rukovodi Državnim
zavodom za statistiku, brine o zakonitom i pravilnom izvršavanju propisa
iz njegova djelokruga te obavlja i druge poslove prema posebnom zakonu.

\(2\) Prestao važiti.

\(3\) Na pitanja koja nisu uređena ovim Zakonom, a tiču se prava i
obveza glavnog ravnatelja Zavoda, odgovarajuće se primjenjuju odredbe
zakona i drugih propisa kojima se uređuju prava i obveze državnih
službenika koje se odnose na rukovodeće državne službenike koje imenuje
Vlada Republike Hrvatske.

Uvjeti za imenovanje glavnog ravnatelja

Članak 15.

Za glavnog ravnatelja Zavoda može biti imenovana osoba koja ispunjava
sljedeće uvjete:

-- ima hrvatsko državljanstvo i prebivalište na području Republike
Hrvatske

-- ima završen diplomski sveučilišni studij ili specijalistički
diplomski stručni studij iz područja društvenih, prirodnih ili tehničkih
znanosti

-- ima najmanje pet godina radnog iskustva u odgovarajućoj stručnoj
spremi i struci

-- ima profesionalne kompetencije i istaknute rezultate u obavljanju
poslova ili vođenju i upravljanju poslovima i/ili organizacijama u
području od značaja za rad državnog tijela

-- aktivno zna engleski jezik u govoru i pismu

-- poznaje rad na računalu

-- ima položen državni stručni ispit

-- nije osuđivana niti se protiv nje vodi kazneni postupak za počinjenje
kaznenih djela za koja se postupak pokreće po službenoj dužnosti.

Razrješenje glavnog ravnatelja

Članak 16.

\(1\) Mandat glavnog ravnatelja Zavoda prestaje prije njegova isteka u
slučaju smrti i u slučaju razrješenja.

\(2\) Vlada Republike Hrvatske razriješit će glavnog ravnatelja prije
isteka mandata, na prijedlog predsjednika Vlade, u sljedećim
slučajevima:

-- na osobni zahtjev

-- ako postane trajno nesposoban za obavljanje dužnosti

-- ako zanemaruje ili nesavjesno obavlja svoje dužnosti tako da su
nastale veće smetnje u obavljanju djelatnosti Državnog zavoda za
statistiku

-- ako nastupe okolnosti zbog kojih više ne ispunjava uvjete za
imenovanje iz članka 15. ovoga Zakona ili se ustanovi postojanje zapreke
iz članka 13. stavka 2. ovoga Zakona

-- ako je pravomoćno osuđen za kazneno djelo za koje se postupak pokreće
po službenoj dužnosti.

Stručna neovisnost glavnog ravnatelja Zavoda

Članak 17.

\(1\) Glavni ravnatelj Zavoda u obavljanju svojih zadaća, utvrđenih ovim
Zakonom i člankom 5.a stavkom 2. Uredbe (EZ) br. 223/2009, stručno je
neovisan u skladu s člankom 5.a stavkom 1. Uredbe (EZ) br. 223/2009.

\(2\) Glavni ravnatelj Zavoda ima pravo spriječiti prikupljanje, obradu,
diseminaciju i analizu statističkih podataka koji bi mogli dovesti do
neobjektivne prezentacije.

\(3\) Glavni ravnatelj Zavoda ima pravo javnog očitovanja u slučaju
pogrešnog tumačenja ili zlouporabe statističkih podataka.

**ODJELJAK B HRVATSKA NARODNA BANKA**

Članak 18.

\(1\) Hrvatska narodna banka odgovorna je za obavljanje poslova službene
statistike u skladu s ovim Zakonom i posebnim propisima u sadržaju i
rokovima određenima Programom i Godišnjim provedbenim planom.

\(2\) U razvoju, proizvodnji i diseminaciji službene statistike iz
stavka 1. ovoga članka Hrvatska narodna banka i Državni zavod za
statistiku surađuju, u skladu s odredbom članka 5. stavka 1. Uredbe (EZ)
br. 223/2009.

\(3\) Način suradnje iz stavka 2. ovoga članka može se urediti
sporazumom između Hrvatske narodne banke i Državnog zavoda za
statistiku.

**ODJELJAK C NOSITELJI SLUŽBENE STATISTIKE ODREĐENI PROGRAMOM**

Članak 19.

Nositelji službene statistike određeni Programom odgovorni su za
proizvodnju i diseminaciju statističkih podataka u sadržaju i rokovima
određenim Programom i Godišnjim provedbenim planom te za obradu
administrativnih podataka i podataka prikupljenih metodom promatranja i
praćenja u skladu s odredbama ovoga Zakona te za analize i službena
tumačenja rezultata službene statistike iz svog djelokruga.

#### POGLAVLJE II. STATISTIČKI SAVJET REPUBLIKE HRVATSKE

Osnivanje Statističkog savjeta Republike Hrvatske

Članak 20.

\(1\) Na temelju ovoga Zakona pri Državnom zavodu za statistiku osniva
se Statistički savjet Republike Hrvatske (u daljnjem tekstu: Savjet).

\(2\) Savjet je savjetodavno i stručno tijelo za strateška pitanja
službene statistike, a osniva se radi osiguranja utjecaja korisnika,
znanosti i šire javnosti na aktivnosti službene statistike.

\(3\) Stručne i administrativne poslove za Savjet obavlja Državni zavod
za statistiku.

\(4\) Sredstva za rad Savjeta osiguravaju se u državnom proračunu
Republike Hrvatske.

Nadležnost Savjeta

Članak 21.

Zadaci Savjeta jesu davanje stručnih mišljenja i prijedloga o:

-- nacrtu prijedloga Strategije i nacrtu prijedloga Programa

-- nacrtu prijedloga Godišnjega provedbenog plana i nacrtu prijedloga
izvješća o izvršenju Godišnjega provedbenog plana

-- provedbi popisa, uvođenju, revidiranju ili ukidanju opsežnih
statističkih istraživanja, razvojnim aktivnostima te financijskim
sredstvima potrebnima za njihovu provedbu

-- mišljenjima i smjernicama za primjenu statističkih načela te načela
Kodeksa prakse europske statistike

-- nacrtu prijedloga zakona iz djelokruga službene statistike

-- prijedlozima tijela javne vlasti za unošenje novih statističkih
aktivnosti u Program i Godišnji provedbeni plan

-- slučajevima kada nositelji službene statistike ne postupaju u skladu
s odredbama ovoga Zakona

-- razvoju i promidžbi sustava službene statistike i međunarodnoj
suradnji

-- drugim pitanjima važnima za rad službene statistike.

Imenovanje članova Savjeta

Članak 22.

\(1\) Savjet ima 13 članova, koji se imenuju na razdoblje od pet godina,
uz mogućnost ponovnog imenovanja.

\(2\) Članovi Savjeta jesu: jedan predstavnik ministarstva nadležnoga za
financije, jedan predstavnik ministarstva nadležnog za gospodarstvo,
jedan predstavnik Hrvatske narodne banke, jedan predstavnik Hrvatske
gospodarske komore, jedan predstavnik Hrvatske obrtničke komore, jedan
predstavnik tijela jedinica lokalne i područne (regionalne) samouprave,
dva predstavnika znanstvenih organizacija upisanih u Upisnik znanstvenih
organizacija, jedan predstavnik poslodavaca, jedan predstavnik
sindikata, jedan predstavnik organizacija civilnog društva, jedan
predstavnik medija te glavni ravnatelj Državnog zavoda za statistiku
prema službenoj dužnosti.

\(3\) Predstavnika tijela jedinica lokalne i područne (regionalne)
samouprave predlaže Hrvatska zajednica županija, predstavnike
znanstvenih organizacija upisanih u Upisnik znanstvenih organizacija
predlaže Nacionalno vijeće za znanost, visoko obrazovanje i tehnološki
razvoj, predstavnika poslodavaca i predstavnika sindikata predlaže
Gospodarsko-socijalno vijeće, predstavnika organizacija civilnog društva
predlaže Savjet za razvoj civilnog društva, predstavnika medija predlaže
Hrvatsko novinarsko društvo, dok ostale članove Savjeta predlažu
institucije i tijela čiji su predstavnici.

\(4\) Članove Savjeta imenuje Vlada Republike Hrvatske.

Predsjednik Savjeta

Članak 23.

Savjetom predsjeda predsjednik kojeg biraju članovi Savjeta iz svojih
redova većinom glasova svih članova Savjeta.

Izvještaj o radu Savjeta

Članak 24.

Izvještaj o radu Savjeta, uz naznaku dnevnog reda, sažetka donesenih
odluka i popisa sudionika, objavljuje se na mrežnim stranicama Državnog
zavoda za statistiku.

Poslovnik o radu Savjeta

Članak 25.

Savjet donosi poslovnik o svom radu većinom glasova svih članova
Savjeta.

#### POGLAVLJE III. ODBOR ZA SUSTAV SLUŽBENE STATISTIKE REPUBLIKE HRVATSKE

Članak 26.

\(1\) Radi koordinacije te osiguranja učinkovitosti i kvalitete pri
razvoju, proizvodnji i diseminaciji službene statistike, posebno u vezi
s određivanjem metodoloških osnova za provedbu statističkih
istraživanja, Državni zavod za statistiku osniva Odbor za sustav
službene statistike Republike Hrvatske kao koordinacijsko tijelo
sastavljeno od predstavnika nositelja službene statistike.

\(2\) Odborom za sustav službene statistike Republike Hrvatske predsjeda
glavni ravnatelj Zavoda, a članovi su rukovoditelji ustrojstvenih
jedinica nositelja službene statistike iz članka 9. stavka 4. ovoga
Zakona koje su nadležne za obavljanje poslova službene statistike iz
djelokruga nositelja.

#### POGLAVLJE IV. POVJERAVANJE ZADATAKA U VEZI S AKTIVNOSTIMA SLUŽBENE STATISTIKE

Članak 27.

\(1\) Nositelji službene statistike mogu obavljanje pojedinih zadataka u
vezi s aktivnostima službene statistike putem ugovora povjeriti drugoj
fizičkoj ili pravnoj osobi.

\(2\) Fizičke ili pravne osobe iz stavka 1. ovoga članka moraju pri
izvršavanju zadataka iz stavka 1. ovoga članka postupati u skladu s
odredbama ovoga Zakona, a posebno u skladu s odredbama o statističkoj
povjerljivosti.

\(3\) Nositelji službene statistike imaju pravo i obvezu provedbe
kontrole nad obavljanjem zadataka iz stavka 1. ovoga članka i odgovorni
su za kvalitetu dobivenih rezultata službene statistike.

### DIO TREĆI RAZVOJ I PLANIRANJE PROVEDBE AKTIVNOSTI SLUŽBENE STATISTIKE REPUBLIKE HRVATSKE

Članak 28.

\(1\) Planiranje razvitka i aktivnosti službene statistike ostvaruje se
donošenjem i provedbom Strategije, Programa i Godišnjega provedbenog
plana.

\(2\) Popisi i druge opsežne statističke aktivnosti uređuju se posebnim
zakonom i sastavni su dio Programa i Godišnjega provedbenog plana.

#### POGLAVLJE I. STRATEGIJA

Članak 29.

\(1\) Strategija se temelji se na relevantnim propisima Republike
Hrvatske i Europske unije te međunarodnim propisima povezanima s
poslovima službene statistike.

\(2\) Nacrt prijedloga Strategije izrađuje Državni zavod za statistiku u
suradnji s drugim nositeljima službene statistike i uz mišljenje
Savjeta.

\(3\) Strategiju donosi Hrvatski sabor, a objavljuje se u »Narodnim
novinama«.

#### POGLAVLJE II. PROGRAM

Izrada Programa

Članak 30.

\(1\) Nacrt prijedloga Programa izrađuje Državni zavod za statistiku u
suradnji s drugim nositeljima službene statistike i uz mišljenje Savjeta
najkasnije do 31. listopada tekuće godine koja prethodi razdoblju na
koje se Program odnosi.

\(2\) Polazna osnova za izradu nacrta prijedloga Programa iz stavka 1.
ovoga članka jest Strategija.

Donošenje i objavljivanje Programa

Članak 31.

\(1\) Program donosi Hrvatski sabor, a objavljuje se u »Narodnim
novinama«.

\(2\) Program se donosi za razdoblje koje je istovjetno razdoblju
trajanja Europskoga statističkog programa iz članka 13. Uredbe (EZ) br.
223/2009.

Obveze drugih nositelja službene statistike u izradi Programa

Članak 32.

Drugi nositelji službene statistike dužni su, radi izrade nacrta
prijedloga Programa, dostaviti prijedloge statističkih aktivnosti iz
svojeg djelokruga Državnom zavodu za statistiku najkasnije do 31.
svibnja tekuće godine koja prethodi razdoblju na koje se Program odnosi.

Sadržaj Programa

Članak 33.

Program sadržava prioritetna područja i aktivnosti koje sustav službene
statistike treba obuhvatiti u razdoblju na koje se Program odnosi,
pregled razvojnih ciljeva službene statistike po područjima, nazive
odgovornih nositelja službene statistike te osnovnu namjenu i glavne
korisnike statističkih podataka.

#### POGLAVLJE III. GODIŠNJI PROVEDBENI PLAN

Izrada, donošenje i objavljivanje Godišnjega provedbenog plana

Članak 34.

\(1\) Radi izvršavanja Programa donosi se Godišnji provedbeni plan za
svaku godinu na koju se odnosi Program.

\(2\) Nacrt prijedloga Godišnjeg provedbenog plana izrađuje Državni
zavod za statistiku u suradnji s drugim nositeljima službene statistike
i uz mišljenje Savjeta te ga dostavlja Vladi Republike Hrvatske
najkasnije do 30. rujna tekuće godine.

\(3\) Godišnji provedbeni plan donosi Hrvatski sabor najkasnije do 15.
prosinca tekuće godine za iduću godinu.

\(4\) Godišnji provedbeni plan objavljuje se u »Narodnim novinama«.

Obveze Državnog zavoda za statistiku\
i drugih nositelja službene statistike u izradi Godišnjega provedbenog
plana

Članak 35.

\(1\) Drugi nositelji službene statistike, radi izrade Godišnjega
provedbenog plana, dužni su dostaviti prijedloge statističkih aktivnosti
iz svojeg djelokruga Državnom zavodu za statistiku najkasnije do 31.
svibnja tekuće godine koja prethodi razdoblju na koju se Godišnji
provedbeni plan odnosi.

\(2\) Drugi nositelji službene statistike obvezni su Državnom zavodu za
statistiku dostaviti i procjene financijskih sredstava potrebnih za
provedbu predloženih statističkih aktivnosti u roku iz stavka 1. ovoga
članka.

\(3\) Nositelji službene statistike koji se financiraju iz državnog
proračuna obvezni su osigurati sredstva za provedbu statističkih
aktivnosti iz Godišnjega provedbenog plana u okviru svojih financijskih
planova u državnom proračunu.

\(4\) Nositelji službene statistike, koji se ne financiraju iz državnog
proračuna, obvezni su osigurati sredstva za provedbu statističkih
aktivnosti iz Godišnjega provedbenog plana u okviru svojih proračuna.

Sadržaj Godišnjega provedbenog plana

Članak 36.

\(1\) Godišnjim provedbenim planom uređuje se provedba sljedećih
aktivnosti službene statistike:

-- statističkih istraživanja na temelju neposrednog prikupljanja
podataka

-- aktivnosti službene statistike čiji se podaci dobivaju iz
administrativnih izvora ili metodom promatranja i praćenja

-- razvojnih aktivnosti, popisa i drugih opsežnijih statističkih
istraživanja.

\(2\) Godišnjim provedbenim planom utvrđuje se naziv aktivnosti službene
statistike, odgovorni nositelji službene statistike, izvještajne
jedinice, periodičnost istraživanja, rokovi za prijenos ili prikupljanje
podataka, okvirni rokovi objavljivanja rezultata, razina objavljivanja
rezultata, relevantni standardi te prema potrebi i druga obilježja
aktivnosti službene statistike.

#### POGLAVLJE IV. IZVJEŠĆE O IZVRŠENJU GODIŠNJEGA PROVEDBENOG PLANA

Podnošenje i prihvaćanje Izvješća o izvršenju Godišnjega provedbenog
plana

Članak 37.

\(1\) Nacrt prijedloga Izvješća o izvršenju Godišnjeg provedbenog plana,
uz mišljenje Savjeta, izrađuje Državni zavod za statistiku najkasnije do
31. svibnja tekuće godine za prethodnu godinu.

\(2\) Odluku o izvješću o izvršenju Godišnjeg provedbenog plana donosi
Hrvatski sabor.

Obveze drugih nositelja službene statistike pri podnošenju Izvješća o
izvršenju Godišnjega provedbenog plana

Članak 38.

Radi izrade Izvješća iz članka 37. ovoga Zakona drugi nositelji službene
statistike podnose izvješće o provedbi statističkih aktivnosti iz
njihova djelokruga Državnom zavodu za statistiku najkasnije do 28.
veljače tekuće godine za prethodnu godinu.

#### POGLAVLJE V. PROVEDBA NEPLANIRANIH STATISTIČKIH AKTIVNOSTI

Provedba statističkih aktivnosti prema odluci Vlade Republike Hrvatske

Članak 39.

\(1\) Na temelju odluke Vlade Republike Hrvatske nositelj službene
statistike kojeg odredi Vlada provest će statističke aktivnosti koje
nisu utvrđene Godišnjim provedbenim planom u skladu s odredbama ovoga
Zakona.

\(2\) Podaci dobiveni provedbom statističkih aktivnosti iz stavka 1.
ovoga članka jesu službeni statistički podaci.

\(3\) Sredstva za provedbu statističkih aktivnosti iz stavka 1. ovoga
članka moraju biti osigurana u državnom proračunu Republike Hrvatske

Provedba pilot-istraživanja

Članak 40.

\(1\) U slučajevima kada je potrebno ocijeniti kvalitetu metodologije
ili izvora podataka koji se namjeravaju prikupljati statističkim
istraživanjima, Državni zavod za statistiku i drugi nositelji službene
statistike mogu provoditi pilot-istraživanja i kada istraživanja nisu
predviđena Godišnjim provedbenim planom.

\(2\) Kada drugi nositelji službene statistike provode
pilot-istraživanja, dužni su o tome obavijestiti glavnog ravnatelja
Zavoda.

\(3\) Podaci prikupljeni provedbom pilot-istraživanja nisu službeni
statistički podaci i na njih se ne odnose odredbe ovoga Zakona o
diseminaciji podataka, ali se na njih primjenjuju sve odredbe ovoga
Zakona koje se odnose na statističku povjerljivost.

\(4\) Podatke iz stavka 3. ovoga članka nositelji službene statistike
mogu iznimno proglasiti službenim statističkim podacima pod uvjetom da
su reprezentativni i udovoljavaju pravilima struke.

#### POGLAVLJE VI. METODOLOŠKE OSNOVE

Članak 41.

\(1\) Svaki pojedini nositelj službene statistike određuje metodološke
osnove za provedbu statističkih istraživanja iz svog djelokruga.

\(2\) Za potrebe izrade metodoloških osnova iz stavka 1. ovoga članka
Državni zavod za statistiku može davati smjernice drugim nositeljima
službene statistike.

\(3\) Metodološke osnove iz stavka 1. ovoga članka obuhvaćaju
određivanje statističkih jedinica, određivanje sadržaja i obilježja
statističkih istraživanja, definicije, nomenklature, klasifikacije i
standarde koji se koriste u provedbi statističkog istraživanja te
određivanje izvještajnih jedinica koje obuhvaća pojedino statističko
istraživanje.

#### POGLAVLJE VII. STATISTIČKE KLASIFIKACIJE

Članak 42.

\(1\) Državni zavod za statistiku stručni je nositelj izrade
statističkih klasifikacija u Republici Hrvatskoj, osim u iznimnim
slučajevima kada se statističke klasifikacije odnose na djelokrug drugog
nositelja službene statistike odnosno ako posebnim propisom nije
drukčije određeno.

\(2\) Za potrebe izrade statističkih klasifikacija iz stavka 1. ovoga
članka Državni zavod za statistiku može osnivati radne skupine.

\(3\) Glavni ravnatelj Zavoda odnosno čelnik drugog nositelja službene
statistike donosi statističke klasifikacije iz stavka 1. ovoga članka,
osim ako posebnim propisom nije drukčije određeno.

\(4\) Statističke klasifikacije iz stavka 1. ovoga članka objavljuju se
u »Narodnim novinama«.

### DIO ČETVRTI PRIKUPLJANJE PODATAKA

Prava nositelja službene statistike pri prikupljanju podataka

Članak 43.

\(1\) Nositelji službene statistike imaju pravo, radi obavljanja poslova
službene statistike, prikupljati i spajati podatke iz svih raspoloživih
izvora.

\(2\) Nositelji službene statistike odlučuju o odabiru izvora s obzirom
na kvalitetu, pravodobnost, racionalnost i opterećenje izvještajnih
jedinica od kojih se podaci prikupljaju.

Obveze nositelja službene statistike prema izvještajnim jedinicama

Članak 44.

\(1\) Nositelji službene statistike moraju, najkasnije do trenutka
prikupljanja podataka, obavijestiti izvještajne jedinice o sljedećem:

-- pravnoj osnovi aktivnosti službene statistike

-- svrsi aktivnosti službene statistike

-- obveznoj ili dobrovoljnoj osnovi davanja podataka

-- odgovornom nositelju aktivnosti službene statistike

-- statističkoj povjerljivosti, zaštiti podataka i isključivom
korištenju podataka za statističke svrhe.

\(2\) U okviru obrade osobnih podataka za svrhe proizvodnje službene
statistike u skladu s ovim Zakonom i drugim propisima iz područja
službene statistike, nositelji službene statistike nisu dužni osigurati
izvještajnim jedinicama koje su fizičke osobe pravo pristupa osobnim
podacima, pravo na ispravak osobnih podataka, pravo na ograničenje
obrade osobnih podataka niti pravo na prigovor na obradu osobnih
podataka, i to radi osiguravanja uvjeta nužnih za ostvarivanje svrhe
službene statistike u skladu s člankom 4. ovoga Zakona, u mjeri u kojoj
je vjerojatno da bi se takvim pravima moglo onemogućiti ili ozbiljno
ugroziti postizanje tih posebnih svrha te kada su takva odstupanja od
prava nužna za postizanje tih svrha.

\(3\) Nositelji službene statistike dužni su primjenjivati tehničke i
organizacijske mjere zaštite podataka prikupljenih za potrebe službene
statistike u skladu s propisom iz članka 71. stavka 2. ovoga Zakona.

\(4\) Obrada osobnih podataka za statističke svrhe smatra se podudarnom
svrsi za koju su podaci prikupljeni, pod uvjetom da se poduzmu
odgovarajuće zaštitne mjere.

\(5\) Osobni podaci obrađeni za statističke svrhe ne smiju omogućiti
identifikaciju osobe na koju se podaci odnose.

Obveze izvještajnih jedinica

Članak 45.

\(1\) Za potrebe provedbe aktivnosti službene statistike koje su
utvrđene Godišnjim provedbenim planom ili Programom te za potrebe
provedbe statističkih aktivnosti na temelju odredbe članka 39. stavka 1.
ovoga Zakona izvještajne jedinice obvezne su davati podatke prema
zahtjevu nositelja službene statistike.

\(2\) Izvještajne jedinice dužne su za potrebe provedbe aktivnosti iz
stavka 1. ovoga članka davati točne, potpune i ažurne podatke bez
naknade, u sadržaju i obliku koji određuje nositelj službene statistike
i u rokovima utvrđenima Godišnjim provedbenim planom ili zahtjevom
nositelja službene statistike iz članka 39. stavka 1. ovoga Zakona.

\(3\) Za potrebe statističkog istraživanja Intrastat izvještajne
jedinice dužne su Ministarstvu financija, Carinskoj upravi dostavljati
podatke o robnoj razmjeni u Europskoj uniji, u skladu s uvjetima
utvrđenima u stavcima 1. i 2. ovoga članka, a iznimno, u slučaju
uključivanja nove izvještajne jedinice, rok za dostavu podataka određuje
nadležni nositelj službene statistike.

\(4\) Kada izvještajne jedinice dobrovoljno daju podatke za potrebe
provedbe pilot-istraživanja koja nisu utvrđena Godišnjim provedbenim
planom, dužne su davati točne, potpune i ažurne podatke bez naknade u
sadržaju, obliku i u rokovima koje određuje nositelj službene
statistike.

Ispravak i dopuna podataka izvještajnih jedinica

Članak 46.

\(1\) Ako iskazani podaci izvještajnih jedinica nisu točni, potpuni i
ažurni, na zahtjev nositelja službene statistike izvještajne jedinice
dužne su ih ispraviti odnosno dopuniti u skladu s uputama odnosno
dostaviti ih u obliku i u rokovima koje određuje nositelj službene
statistike.

\(2\) Ako iskazani podaci izvještajnih jedinica za statističko
istraživanje iz članka 45. stavka 3. ovoga zakona nisu točni, potpuni i
ažurni, na zahtjev nositelja službene statistike ili Ministarstva
financija, Carinske uprave, izvještajne jedinice dužne su ih ispraviti
odnosno dopuniti u skladu s uputama odnosno dostaviti ih u obliku i
rokovima koje određuje nositelj službene statistike ili Ministarstvo
financija, Carinska uprava.

Prava nositelja službene statistike\
radi pristupa administrativnim izvorima podataka i podacima
prikupljenima metodom promatranja i praćenja

Članak 47.

\(1\) Državni zavod za statistiku i drugi nositelji službene statistike
imaju pravo pristupa administrativnim izvorima podataka i podacima
prikupljenima metodom promatranja i praćenja radi provedbe aktivnosti
službene statistike, bez naknade.

\(2\) Državni zavod za statistiku može posjednicima administrativnih
izvora podataka predložiti prikladan razvoj metoda i sustava vođenja
administrativnih izvora podataka radi smanjenja opterećenja izvještajnih
jedinica i drugih potreba službene statistike.

Prilagodba i procjena podataka za potrebe službene statistike

Članak 48.

\(1\) Državni zavod za statistiku i drugi nositelji službene statistike
imaju pravo prilagoditi podatke dobivene iz administrativnih izvora
podataka za potrebe službene statistike kako bi ih uskladili s
definicijama i klasifikacijama te prema potrebi imaju pravo procijeniti
podatke koje nije moguće prikupiti.

\(2\) Državni zavod za statistiku i drugi nositelji službene statistike
mogu za potrebe službene statistike dodjeljivati jedinstveni
identifikator za svaku jedinicu neovisno o šifri kojom se koriste druga
tijela za svoje administrativne podatke.

Obveze posjednika administrativnih izvora podataka i podataka
prikupljenih metodom promatranja i praćenja

Članak 49.

\(1\) Posjednici administrativnih izvora podataka i podataka
prikupljenih metodom promatranja i praćenja, bez obzira na svoj pravno
ustrojstveni oblik, dužni su dati na korištenje podatke u skladu sa
zahtjevom tijela iz članka 47. stavka 1. ovoga Zakona bez naknade.

\(2\) Posjednici administrativnih izvora podataka pri prijenosu osobnih
podataka nositeljima službene statistike, a koje su prikupili izravno od
ispitanika, nisu dužni obavještavati ispitanike o prijenosu osobnih
podataka za statističke svrhe.

\(3\) Posjednici administrativnih izvora podataka i podataka
prikupljenih metodom promatranja i praćenja dužni su, radi učinkovitog
pristupa podacima, Državnom zavodu za statistiku na njegov poseban
zahtjev omogućiti procjenu sadržaja i potencijalnih mogućnosti navedenih
izvora podataka.

\(4\) Uvjeti i način provedbe aktivnosti za postizanje učinkovitog
pristupa podacima iz stavka 3. ovoga članka mogu se urediti pisanim
sporazumom između Državnog zavoda za statistiku i posjednika
administrativnih izvora podataka odnosno posjednika podataka
prikupljenih metodom promatranja i praćenja.

Obveze izvještavanja o prikupljanju\
administrativnih izvora podataka i podataka prikupljenih metodom
promatranja i praćenja

Članak 50.

\(1\) Posjednici administrativnih izvora podataka i podataka
prikupljenih metodom promatranja i praćenja dužni su prije uvođenja
prikupljanja administrativnih izvora podataka i podataka prikupljenih
metodom promatranja i praćenja o tome pisanim putem pravodobno
obavijestiti Državni zavod za statistiku.

\(2\) O saznanjima iz stavka 1. ovoga članka Državni zavod za statistiku
dužan je bez odgađanja obavijestiti sve nositelje službene statistike
kojima bi ti podaci mogli relevantni za provedbu aktivnosti službene
statistike iz njihove nadležnosti.

\(3\) Posjednici administrativnih izvora podataka i podataka
prikupljenih metodom promatranja i praćenja dužni su prije izmjene ili
ukidanja administrativnih izvora podataka i podataka prikupljenih
metodom promatranja i praćenja o tome pisanim putem pravodobno
obavijestiti Državni zavod za statistiku i druge nositelje službene
statistike koji se koriste navedenim podacima za aktivnosti službene
statistike.

\(4\) Iznimno od stavka 3. ovoga članka, za aktivnosti službene
statistike za koje je Godišnjim provedbenim planom predviđeno dobivanje
podataka iz administrativnih izvora podataka ili metodom promatranja i
praćenja, posjednici administrativnih izvora podataka i podataka
prikupljenih metodom promatranja i praćenja mogu smanjiti obuhvat ili
ukinuti administrativni izvor podataka samo uz prethodnu suglasnost
Državnog zavoda za statistiku i drugih nositelja službene statistike
koji se koriste podacima iz toga administrativnog izvora za provedbu
aktivnosti službene statistike čiji su nositelj prema Godišnjem
provedbenom planu.

\(5\) Posjednici administrativnih izvora podataka i podataka
prikupljenih metodom promatranja i praćenja dužni su Državnom zavodu za
statistiku i drugim nositeljima službene statistike dostavljati
metapodatke za administrativne podatke koji se koriste za statističke
svrhe.

### DIO PETI OBRADA I ČUVANJE STATISTIČKOGA GRADIVA

Odvajanje identifikatora

Članak 51.

Nositelji službene statistike dužni su, nakon izvršenog unosa, uređenja
i kodiranja prikupljenih podataka ili podataka preuzetih iz
administrativnih izvora te nakon njihova korištenja za ažuriranje
statističkih registara, odvojiti identifikatore od varijabli sadržaja.

Uništavanje statističkih obrazaca u tiskanom obliku

Članak 52.

Nakon što je faza unosa, uređivanja, kodiranja i obrade podataka
završena statističke obrasce u tiskanom obliku koji sadržavaju podatke
prikupljene u statističkim istraživanjima nositelji službene statistike
dužni su uništiti na način kojim se sprečava zlouporaba, otuđivanje i
neovlašteno otkrivanje podataka.

Dokumentiranje i pohrana statističkoga gradiva

Članak 53.

Svaki nositelj službene statistike dokumentira i pohranjuje statističko
gradivo iz svog djelokruga.

Čuvanje statističkoga gradiva

Članak 54.

Nositelji službene statistike statističko gradivo čuvaju na način kojim
se sprečava njegovo oštećenje ili uništavanje, zlouporaba,
krivotvorenje, otuđivanje i neovlašteno otkrivanje.

Članak 55.

Način čuvanja, vrijeme, tehnika i organizacija čuvanja statističkoga
gradiva uređuje se pravilnikom koji donosi glavni ravnatelj Zavoda
odnosno odgovarajućim internim aktom koji donosi ovlaštena osoba drugog
nositelja službene statistike u skladu s odredbama posebnih propisa
kojima se uređuje postupak s arhivskim i registraturnim gradivom.

### DIO ŠESTI STATISTIČKI REGISTRI

Ustrojavanje i vođenje statističkih registara

Članak 56.

\(1\) Za potrebe službene statistike Državni zavod za statistiku
ustrojava i vodi statističke registre.

\(2\) Radi ustroja i vođenja statističkih registara Državni zavod za
statistiku koristi se podacima iz administrativnih izvora podataka,
popisa, statističkih istraživanja i podataka prikupljenih metodom
promatranja i praćenja.

\(3\) Ustroj, vođenje i korištenje podataka iz statističkih registara iz
stavka 1. ovoga članka uređuju se naputkom koji donosi glavni ravnatelj
Zavoda.

Korištenje podataka iz statističkih registara

Članak 57.

\(1\) Podaci iz statističkih registara koriste se isključivo za
statističke svrhe, odnosno radi pripremanja zbirnih (agregiranih)
podataka.

\(2\) Podaci iz statističkih registara dostupni su korisnicima u obliku
i na način utvrđen ovim Zakonom i drugim propisima kojima se uređuje
diseminacija i korištenje statističkih podataka.

### DIO SEDMI DISEMINACIJA I KORIŠTENJE STATISTIČKIH PODATAKA

Oblik diseminacije službenih statističkih podataka

Članak 58.

\(1\) Nositelji službene statistike diseminiraju službene statističke
podatke u obliku u kojem statističku jedinicu nije moguće identificirati
ni izravno ni neizravno u skladu s odredbama članaka 18. i 19. Uredbe
(EZ) br. 223/2009.

\(2\) Službeni statistički podaci moraju imati stručno-metodološko
objašnjenje koje mora sadržavati opis izvora i metoda prikupljanja
podataka kako bi se olakšalo tumačenje i pružila stručna pomoć
korisnicima u njihovu tumačenju i procjeni.

\(3\) Za svaki objavljeni službeni statistički podatak mora se navesti
odgovorni nositelj službene statistike.

\(4\) Uvjete i način diseminacije podataka iz stavka 1. ovoga članka
utvrđuje naputkom glavni ravnatelj Zavoda odnosno odgovarajućim aktom
ovlaštena osoba drugog nositelja službene statistike.

Rokovi za diseminaciju službenih statističkih podataka

Članak 59.

\(1\) Službeni statistički podaci diseminiraju se u rokovima određenima
Kalendarom objavljivanja službenih statističkih podataka.

\(2\) Službeni statistički podaci moraju biti na isti način i u isto
vrijeme dostupni svim korisnicima u skladu s odredbom članka 18. stavka
3. Uredbe (EZ) br. 223/2009.

\(3\) Osobe koje obavljaju poslove službene statistike ne smiju
statističke podatke prije njihove službene diseminacije učiniti
dostupnima neovlaštenim osobama.

Kalendar objavljivanja službenih statističkih podataka

Članak 60.

\(1\) Nositelji službene statistike dužni su izraditi i objaviti na
svojim mrežnim stranicama Kalendar objavljivanja službenih statističkih
podataka (u daljnjem tekstu: Kalendar) za statistička istraživanja koja
su obuhvaćena Godišnjim provedbenim planom, koji sadržava datume
objavljivanja statističkih podataka i objavljuje se najmanje tri mjeseca
prije objavljivanja prvih rezultata istraživanja za razdoblje na koje se
odnosi Godišnji provedbeni plan.

\(2\) Svako odstupanje od rokova navedenih u Kalendaru mora biti zasebno
evidentirano i najavljeno najmanje tri radna dana prije dana
objavljivanja utvrđenoga Kalendarom.

Posljedice otkrivanja statističkih podataka prije službene diseminacije

Članak 61.

Teškom povredom službene dužnosti smatra se otkrivanje statističkih
podataka od strane osoba ovlaštenih za obavljanje poslova u vezi s
aktivnostima službene statistike na temelju radnog odnosa s nositeljem
službene statistike prije njihove službene diseminacije.

Obveze korisnika službenih statističkih podataka

Članak 62.

Korisnici službenih statističkih podataka moraju pri njihovu korištenju
navesti izvor podataka.

### DIO OSMI STATISTIČKA POVJERLJIVOST

Povjerljivi statistički podaci

Članak 63.

U smislu ovoga Zakona statistički podaci o fizičkim ili pravnim osobama,
ako se oni izravno ili neizravno mogu dovesti u vezu s fizičkom ili
pravnom osobom, statistički su povjerljivi i službena su tajna.

Članak 64.

\(1\) Odredba članka 63. ovoga Zakona primjenjuje se na statističke
podatke od trenutka kada ih izvještajna jedinica stavi na raspolaganje
nositelju službene statistike.

\(2\) Podaci koji se prikupljaju iz drugih izvora, a koriste se za
potrebe službene statistike, podliježu odredbi članka 63. ovoga Zakona
od trenutka dostave nositelju službene statistike.

Korištenje i iskazivanje povjerljivih statističkih podataka

Članak 65.

\(1\) Povjerljive statističke podatke nositelji službene statistike
koriste u skladu s odredbom članka 20. stavka 2. Uredbe (EZ) br.
223/2009.

\(2\) Povjerljivi statistički podaci iskazuju se u obliku u kojem
statističku jedinicu nije moguće identificirati ni izravno ni neizravno
i ne mogu biti podloga za utvrđivanje bilo kakvih prava i obveza
izvještajnih jedinica, kao što su upravne, pravne ili porezne svrhe, ili
za provjeru izvještajnih jedinica.

Iznimna diseminacija povjerljivih statističkih podataka

Članak 66.

Nositelji službene statistike mogu diseminirati statističke rezultate
koji omogućuju identifikaciju statističke jedinice u iznimnim
slučajevima utvrđenima odredbom članka 20. stavka 3. Uredbe (EZ) br.
223/2009.

Pristup povjerljivim statističkim podacima u sustavu službene statistike

Članak 67.

\(1\) Državni zavod za statistiku i ostali nositelji službene statistike
u Republici Hrvatskoj imaju pravo pristupa povjerljivim statističkim
podacima prikupljenima statističkim istraživanjima koja provode drugi
nositelji službene statistike, pod uvjetom da je to potrebno za
učinkovit razvoj, proizvodnju, diseminaciju ili za povećanje kvalitete
službene statistike i da je potreba za takvim podacima opravdana.

\(2\) Način pristupa podacima iz stavka 1. ovoga članka i način provedbe
mjera zaštite pravilnikom uređuje glavni ravnatelj Zavoda odnosno
odgovarajućim internim aktom ovlaštena osoba drugog nositelja službene
statistike.

Izniman pristup povjerljivim statističkim podacima koji omogućuju
neizravnu identifikaciju statističke jedinice

Članak 68.

\(1\) Povjerljivim statističkim podacima koji omogućuju samo neizravnu
identifikaciju statističke jedinice iznimno se, na temelju pisanog
zahtjeva, može omogućiti pristup za provedbu statističkih analiza
isključivo za znanstvene svrhe u skladu s odredbom članka 23. Uredbe
(EZ) br. 223/2009.

\(2\) O korištenju povjerljivih statističkih podataka iz stavka 1. ovoga
članka sklapa se poseban ugovor na temelju kojeg se korisnik obvezuje,
pod materijalnom i kaznenom odgovornošću, da će povjerljive statističke
podatke koristiti samo za svrhu koja je navedena u zahtjevu, da ih neće
dati na uvid i korištenje neovlaštenim osobama te da će ih nakon uporabe
uništiti.

\(3\) Uvjete i način pristupa podacima iz stavka 1. ovoga članka
utvrđuje pravilnikom glavni ravnatelj Državnog zavoda za statistiku
odnosno odgovarajućim aktom ovlaštena osoba drugog nositelja službene
statistike.

Obveze osoba ovlaštenih za obavljanje poslova službene statistike

Članak 69.

\(1\) Osobe ovlaštene za obavljanje pojedinih poslova u vezi s
aktivnostima službene statistike na temelju radnog odnosa s nositeljem
službene statistike ili obavljanja zadaća na temelju ugovora iz članka
27. stavka 1. ovoga Zakona dužne su pri obavljanju navedenih poslova
postupati u skladu s propisima koji se odnose na povjerljivost i zaštitu
statističkih podataka.

\(2\) Osobe iz stavka 1. ovoga članka ne smiju povjerljive statističke
podatke za koje doznaju u obavljanju poslova službene statistike na bilo
koji način otkriti trećim osobama ili koristiti za vlastite potrebe ili
za obavljanje poslova za drugoga.

\(3\) Obveza iz stavaka 1. i 2. ovoga članka traje i nakon prestanka
radnog odnosa odnosno obavljanja povjerenih poslova.

Izjava o povjerljivosti

Članak 70.

Osobe iz članka 69. stavka 1. ovoga Zakona dužne su potpisati Izjavu o
povjerljivosti kojom se jamči ispunjavanje svih obveza iz članka 69.
ovoga Zakona.

Zaštita povjerljivih statističkih podataka

Članak 71.

\(1\) Zaštita povjerljivih statističkih podataka obuhvaća postupke
tehničke i organizacijske prirode te druge odgovarajuće postupke kojima
se osigurava fizička i logička zaštita povjerljivih podataka.

\(2\) Način zaštite povjerljivih statističkih podataka određuje naputkom
glavni ravnatelj Državnog zavoda za statistiku odnosno odgovarajućim
aktom ovlaštena osoba drugog nositelja službene statistike.

Evidencija korisnika povjerljivih podataka

Članak 72.

Nositelji službene statistike vode evidenciju o korisnicima povjerljivih
statističkih podataka i svrsi za koju su statistički podaci dani na
korištenje.

### DIO DEVETI MEĐUNARODNA STATISTIČKA SURADNJA

Međunarodna suradnja

Članak 73.

U izvršavanju međunarodnih obveza nositelji službene statistike moraju
ostvariti međunarodnu usporedivost, poštovati i primjenjivati
međunarodne standarde i Kodeks prakse europske statistike te aktivno
sudjelovati u razvoju službene statistike na međunarodnoj razini.

### DIO DESETI PREKRŠAJNE ODREDBE

Članak 74.

\(1\) Novčanom kaznom od 20.000,00 do 40.000,00 kuna kaznit će se za
prekršaj prekršajno odgovorna pravna osoba ako:

1\. službene statistike koristi u druge svrhe osim statističkih odnosno
osim svrhe za koju su podaci dobiveni (članak 20. stavak 2. Uredbe (EZ)
br. 223/2009 i članak 65. ovoga Zakona)

2\. povjerljive statističke podatke drugog nositelja službene statistike
za koje joj je omogućen pristup koristi u druge svrhe osim statističkih
te ako ih, iz nehaja, učini dostupnima drugim osobama osim onih koje
obavljaju poslove u vezi s aktivnostima službene statistike na tom
posebnom području rada (članak 21. stavak 5. Uredbe (EZ) br. 223/2009 i
članak 67. stavak 1. ovoga Zakona)

3\. omogući pristup povjerljivim statističkim podacima protivno odredbi
o iznimnom korištenju povjerljivih statističkih podataka za znanstvene
svrhe (članak 23. Uredbe (EZ) br. 223/2009) i članak 68. stavak 1. ovoga
Zakona).

\(2\) Za prekršaj iz stavka 1. ovoga članka kaznit će se fizička osoba
novčanom kaznom od 2000,00 do 6000,00 kuna.

\(3\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom od 2000,00 do 6000,00 kuna.

Članak 75.

\(1\) Novčanom kaznom od 20.000,00 do 40.000,00 kuna kaznit će se za
prekršaj prekršajno odgovorna pravna osoba ako povjerljive statističke
podatke dane za provedbu statističkih analiza za znanstvene svrhe
koristi za svrhu različitu od one za koju joj je omogućen pristup te ako
ih iz nehaja da na uvid i korištenje neovlaštenim osobama ili ih nakon
uporabe ne uništi (članak 23. Uredbe (EZ) br. 223/2009 i članak 68.
stavak 2. ovoga Zakona).

\(2\) Za prekršaj iz stavka 1. ovoga članka kaznit će se fizička osoba
novčanom kaznom od 2000,00 do 6000,00 kuna.

\(3\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom od 2000,00 do 6000,00 kuna.

Članak 76.

\(1\) Novčanom kaznom od 5000,00 do 10.000,00 kuna kaznit će se za
prekršaj prekršajno odgovorna pravna osoba ako:

1\. za potrebe provedbe aktivnosti službene statistike koje su utvrđene
Godišnjim provedbenim planom ili Programom te za potrebe provedbe
statističkih aktivnosti na temelju odredbe članka 39. stavka 1. ovoga
Zakona ne dostavi točne, potpune i ažurne podatke u sadržaju i obliku
koji određuje nositelj službene statistike i u rokovima utvrđenima
Godišnjim provedbenim planom ili zahtjevom nositelja službene statistike
iz članka 39. stavka 1. ovoga Zakona (članak 45. stavak 2.)

2\. za potrebe statističkog istraživanja Intrastat ne dostavi točne,
potpune i ažurne podatke o robnoj razmjeni u Europskoj uniji, u
sadržaju, obliku i u rokovima određenima u zahtjevu Ministarstva
financija, Carinske uprave, a u slučaju uključivanja nove izvještajne
jedinice u roku koji odredi nadležni nositelj službene statistike
(članak 45. stavak 3.)

3\. u slučaju dobrovoljnog davanja podataka za potrebe provedbe
pilot-istraživanja koja nisu utvrđena Godišnjim provedbenim planom ne
dostavi točne, potpune i ažurne podatke u sadržaju, obliku i u rokovima
koje određuje nositelj službene statistike (članak 45. stavak 4.)

4\. iskazane podatke koji su netočni, nepotpuni i neažurni, na zahtjev
nositelja službene statistike, ne ispravi odnosno ne dopuni u skladu s
uputama odnosno ne dostavi ih u obliku i u rokovima koji odredi nositelj
službene statistike (članak 46. stavak 1.)

5\. iskazane podatke za statističko istraživanje iz članka 45. stavka 3.
ovoga Zakona koji su netočni, nepotpuni i neažurni na zahtjev nositelja
službene statistike ili Ministarstva financija, Carinske uprave ne
ispravi odnosno ne dopuni u skladu s uputama odnosno ne dostavi ih u
obliku i u rokovima koji određuje nositelj službene statistike ili
Ministarstvo financija, Carinska uprava (članak 46. stavak 2. ovoga
Zakona)

6\. ne dopusti pristup administrativnim izvorima podataka i podacima
prikupljenima metodom promatranja i praćenja radi provedbe aktivnosti
službene statistike bez naknade (članak 17.a stavak 1. Uredbe (EZ) br.
223/2009 i članak 47. stavak 1. ovoga Zakona)

7\. ne da na korištenje administrativne izvore podataka i podatke
prikupljene metodom promatranja i praćenja na zahtjev nositelja službene
statistike bez naknade (članak 17.a stavak 1. Uredbe (EZ) br. 223/2009 i
članak 49. stavak 1. ovoga Zakona).

\(2\) Novčanom kaznom od 2000,00 do 10.000,00 kuna kaznit će se i
fizička osoba obrtnik i osoba koja obavlja drugu samostalnu djelatnost
ako je prekršaj iz stavka 1. točaka 1. do 5. ovoga članka počinila u
vezi s obavljanjem svog obrta ili druge samostalne djelatnosti.

\(3\) Za prekršaj iz stavka 1. točaka 1. do 5. ovoga članka kaznit će se
fizička osoba novčanom kaznom od 2000,00 do 4000,00 kuna.

\(4\) Za prekršaj iz stavka 1. ovoga članka kaznit će se novčanom kaznom
od 2000,00 do 5000,00 kuna i odgovorna osoba u pravnoj osobi.

Članak 77.

\(1\) Novčanom kaznom od 20.000,00 do 40.000,00 kuna kaznit će se za
prekršaj prekršajno odgovorna pravna osoba iz članka 9. stavka 2. ovoga
Zakona ako ne poduzme sve potrebne regulatorne, administrativne,
tehničke i organizacijske mjere radi osiguranja fizičke i logičke
zaštite povjerljivih statističkih podataka (članak 20. stavak 4. Uredbe
(EZ) br. 223/2009 i članak 71. ovoga Zakona).

\(2\) Novčanom kaznom od 5000,00 do 10.000,00 kuna kaznit će se za
prekršaj i odgovorna osoba u pravnoj osobi za prekršaj iz stavka 1.
ovoga članka.

Članak 78.

\(1\) Novčanom kaznom od 3000,00 do 10.000,00 kuna kaznit će se za
prekršaj prekršajno odgovorna pravna osoba:

1\. ako službene statističke podatke diseminira u obliku u kojem je
statističku jedinicu moguće identificirati izravno ili neizravno (članak
58. stavak 1.)

2\. ako statističke podatke iz nehaja učini dostupnima neovlaštenim
osobama prije njihove službene diseminacije (članak 59. stavak 3.)

3\. ako povjerljive statističke podatke iz nehaja otkrije trećim osobama
ili ih koristi za vlastite potrebe ili za obavljanje poslova za drugoga
(članak 69. stavak 2.).

\(2\) Za prekršaj iz stavka 1. ovoga članka kaznit će se fizička osoba
novčanom kaznom od 2000,00 do 6000,00 kuna.

\(3\) Za prekršaj iz stavka 1. ovoga članka kaznit će se odgovorna osoba
u pravnoj osobi novčanom kaznom od 2000,00 do 6000,00 kuna.

### DIO JEDANAESTI PRIJELAZNE I ZAVRŠNE ODREDBE

Članak 79.

Glavni ravnatelj Zavoda koji je na dan stupanja na snagu ovoga Zakona
zatečen na toj dužnosti nastavlja obnašati dužnost i ostvarivati prava
sukladno zakonu kojim se uređuju obveze i prava državnih dužnosnika do
imenovanja novoga glavnog ravnatelja Zavoda prema odredbama ovoga
Zakona.

Članak 80.

\(1\) Vlada Republike Hrvatske će raspisati javni natječaj za imenovanje
glavnog ravnatelj Zavoda u roku od 30 dana od dana stupanja na snagu
ovoga Zakona, putem tijela državne uprave nadležnog za službeničke
odnose.

\(2\) Komisiju za provedbu natječaja iz stavka 1. ovoga članka imenuje
čelnik tijela državne uprave nadležnog za službeničke odnose.

Članak 81.

\(1\) Glavni ravnatelj Zavoda odnosno ovlaštena osoba drugog nositelja
službene statistike u roku od 12 mjeseci od dana stupanja na snagu ovoga
Zakona donijet će provedbene propise iz članaka 12., 55., 56., 58., 67.,
68. i 71. ovoga Zakona.

\(2\) Do stupanja na snagu provedbenih propisa iz stavka 1. ovoga članka
na snazi ostaju sljedeći provedbeni propisi:

-- Pravilnik o uvjetima i načinu korištenja povjerljivih statističkih
podataka za znanstvene svrhe (»Narodne novine«, br. 137/13.)

-- Pravilnik o ustroju, vođenju i korištenju podataka iz statističkih
registara Državnog zavoda za statistiku (»Narodne novine«, br. 59/14.).

Članak 82.

Institucije i tijela iz članka 22. ovoga Zakona dužni su predložiti
svoje predstavnike u Savjetu u roku od 30 dana od dana stupanja na snagu
ovoga Zakona.

Članak 83.

\(1\) Državni zavod za statistiku 1. rujna 2020. preuzima poslove
službene statistike od upravnog tijela Grada Zagreba nadležnog za
poslove službene statistike, kao i službenike zatečene na obavljanju
preuzetih poslova te opremu, pismohranu i drugu dokumentaciju koja se
odnosi na poslove službene statistike koje je do stupanja na snagu ovoga
Zakona obavljalo upravno tijelo Grada Zagreba nadležno za poslove
službene statistike, sredstva za rad te prava i obveze razmjerno
preuzetim poslovima.

\(2\) Preuzeti službenici iz stavka 1. ovoga članka postaju državni
službenici, a do donošenja rješenja o rasporedu na radna mjesta prema
Pravilniku o unutarnjem redu Državnog zavoda za statistiku nastavljaju s
radom na poslovima na kojima su zatečeni i zadržavaju plaće i druga
materijalna prava prema dotadašnjim rješenjima.

\(3\) Glavni ravnatelj Zavoda donosi rješenja o rasporedu preuzetih
službenika u roku od 60 dana od dana preuzimanja poslova službene
statistike od upravnog tijela Grada Zagreba nadležnog za poslove
službene statistike.

\(4\) Na preuzete službenike koji ne prihvate raspored na odgovarajuće
radno mjesto primjenjuju se odredbe zakona kojima se uređuju prava i
obveze državnih službenika o stavljanju na raspolaganje.

Članak 84.

Danom stupanja na snagu ovoga Zakona prestaje važiti Zakon o službenoj
statistici (»Narodne novine«, br. 103/03., 75/09., 59/12. i 12/13. --
pročišćeni tekst).

Članak 85.

Ovaj Zakon stupa na snagu osmoga dana od dana objave u »Narodnim
novinama«.
