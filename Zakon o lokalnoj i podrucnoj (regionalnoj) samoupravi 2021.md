**ZAKON O LOKALNOJ I PODRUČNOJ (REGIONALNOJ) SAMOUPRAVI**

[I. OPĆE ODREDBE [2](#i.-opće-odredbe)](#i.-opće-odredbe)

[II. SURADNJA OPĆINA, GRADOVA I ŽUPANIJA S JEDINICAMA LOKALNE I
REGIONALNE SAMOUPRAVE DRUGIH DRŽAVA
[4](#ii.-suradnja-općina-gradova-i-županija-s-jedinicama-lokalne-i-regionalne-samouprave-drugih-država)](#ii.-suradnja-općina-gradova-i-županija-s-jedinicama-lokalne-i-regionalne-samouprave-drugih-država)

[III. SAMOUPRAVNI DJELOKRUG OPĆINE, GRADA I ŽUPANIJE
[5](#iii.-samoupravni-djelokrug-općine-grada-i-županije)](#iii.-samoupravni-djelokrug-općine-grada-i-županije)

[IV. NEPOSREDNO SUDJELOVANJE GRAĐANA U ODLUČIVANJU
[7](#iv.-neposredno-sudjelovanje-građana-u-odlučivanju)](#iv.-neposredno-sudjelovanje-građana-u-odlučivanju)

[V. TIJELA JEDINICA LOKALNE SAMOUPRAVE I JEDINICA PODRUČNE (REGIONALNE)
SAMOUPRAVE
[8](#v.-tijela-jedinica-lokalne-samouprave-i-jedinica-područne-regionalne-samouprave)](#v.-tijela-jedinica-lokalne-samouprave-i-jedinica-područne-regionalne-samouprave)

[1. PREDSTAVNIČKO TIJELO
[8](#predstavničko-tijelo)](#predstavničko-tijelo)

[2. IZVRŠNO TIJELO [11](#izvršno-tijelo)](#izvršno-tijelo)

[VI. UPRAVNI ODJELI I SLUŽBE JEDINICA LOKALNE I PODRUČNE (REGIONALNE)
SAMOUPRAVE
[15](#vi.-upravni-odjeli-i-službe-jedinica-lokalne-i-područne-regionalne-samouprave)](#vi.-upravni-odjeli-i-službe-jedinica-lokalne-i-područne-regionalne-samouprave)

[VII. MJESNA SAMOUPRAVA
[17](#vii.-mjesna-samouprava)](#vii.-mjesna-samouprava)

[VIII. IMOVINA I FINANCIRANJE LOKALNE I PODRUČNE (REGIONALNE) SAMOUPRAVE
[19](#viii.-imovina-i-financiranje-lokalne-i-područne-regionalne-samouprave)](#viii.-imovina-i-financiranje-lokalne-i-područne-regionalne-samouprave)

[1. IMOVINA JEDINICA LOKALNE I PODRUČNE (REGIONALNE) SAMOUPRAVE
[19](#imovina-jedinica-lokalne-i-područne-regionalne-samouprave)](#imovina-jedinica-lokalne-i-područne-regionalne-samouprave)

[2. FINANCIRANJE JEDINICA LOKALNE I PODRUČNE (REGIONALNE) SAMOUPRAVE
[19](#financiranje-jedinica-lokalne-i-područne-regionalne-samouprave)](#financiranje-jedinica-lokalne-i-područne-regionalne-samouprave)

[IX. AKTI JEDINICA LOKALNE I PODRUČNE (REGIONALNE) SAMOUPRAVE
[21](#ix.-akti-jedinica-lokalne-i-područne-regionalne-samouprave)](#ix.-akti-jedinica-lokalne-i-područne-regionalne-samouprave)

[1. OPĆI AKTI [21](#opći-akti)](#opći-akti)

[2. POJEDINAČNI AKTI [21](#pojedinačni-akti)](#pojedinačni-akti)

[X. DRŽAVNI NADZOR I ZAŠTITA LOKALNE I PODRUČNE (REGIONALNE) SAMOUPRAVE
[22](#x.-državni-nadzor-i-zaštita-lokalne-i-područne-regionalne-samouprave)](#x.-državni-nadzor-i-zaštita-lokalne-i-područne-regionalne-samouprave)

[1. NADZOR ZAKONITOSTI RADA I OPĆIH AKATA
[22](#nadzor-zakonitosti-rada-i-općih-akata)](#nadzor-zakonitosti-rada-i-općih-akata)

[2. NADZOR NAD OBAVLJANJEM POVJERENIH POSLOVA DRŽAVNE UPRAVE
[24](#nadzor-nad-obavljanjem-povjerenih-poslova-državne-uprave)](#nadzor-nad-obavljanjem-povjerenih-poslova-državne-uprave)

[3. RASPUŠTANJE PREDSTAVNIČKOG TIJELA I ZAŠTITA PRAVA NA LOKALNU I
PODRUČNU (REGIONALNU) SAMOUPRAVU
[24](#raspuštanje-predstavničkog-tijela-i-zaštita-prava-na-lokalnu-i-područnu-regionalnu-samoupravu)](#raspuštanje-predstavničkog-tijela-i-zaštita-prava-na-lokalnu-i-područnu-regionalnu-samoupravu)

[3.A ISTOVREMENO RASPUŠTANJE PREDSTAVNIČKOG TIJELA I RAZRJEŠENJE
OPĆINSKOG NAČELNIKA, GRADONAČELNIKA, ODNOSNO ŽUPANA I NJIHOVOG ZAMJENIKA
[25](#a-istovremeno-raspuštanje-predstavničkog-tijela-i-razrješenje-općinskog-načelnika-gradonačelnika-odnosno-župana-i-njihovog-zamjenika)](#a-istovremeno-raspuštanje-predstavničkog-tijela-i-razrješenje-općinskog-načelnika-gradonačelnika-odnosno-župana-i-njihovog-zamjenika)

[4. POVJERENICI VLADE REPUBLIKE HRVATSKE
[25](#povjerenici-vlade-republike-hrvatske)](#povjerenici-vlade-republike-hrvatske)

[XI. PRAVA OSOBA IZABRANIH, ODNOSNO IMENOVANIH NA ODREĐENE DUŽNOSTI U
JEDINICAMA LOKALNE I PODRUČNE (REGIONALNE) SAMOUPRAVE
[27](#xi.-prava-osoba-izabranih-odnosno-imenovanih-na-određene-dužnosti-u-jedinicama-lokalne-i-područne-regionalne-samouprave)](#xi.-prava-osoba-izabranih-odnosno-imenovanih-na-određene-dužnosti-u-jedinicama-lokalne-i-područne-regionalne-samouprave)

[XII. PRIJELAZNE I ZAVRŠNE ODREDBE
[28](#xii.-prijelazne-i-završne-odredbe)](#xii.-prijelazne-i-završne-odredbe)

[Prijelazne i završne odredbe iz NN 123/17
[29](#prijelazne-i-završne-odredbe-iz-nn-12317)](#prijelazne-i-završne-odredbe-iz-nn-12317)

[Prijelazne i završne odredbe iz NN 98/19
[29](#prijelazne-i-završne-odredbe-iz-nn-9819)](#prijelazne-i-završne-odredbe-iz-nn-9819)

**ZAKON O LOKALNOJ I PODRUČNOJ (REGIONALNOJ) SAMOUPRAVI**

### I. OPĆE ODREDBE

Članak 1. (NN [123/17](https://www.zakon.hr/cms.htm?id=26157))

Ovim se Zakonom uređuju jedinice lokalne samouprave i jedinice područne
(regionalne) samouprave, njihov djelokrug i ustrojstvo, način rada
njihovih tijela, nadzor nad njihovim aktima i radom te druga pitanja od
značenja za njihov rad.

Izrazi u ovom Zakonu koji imaju rodno značenje odnose se jednako na
muški i ženski rod.

Članak 2. (NN [123/17](https://www.zakon.hr/cms.htm?id=26157))

Grad Zagreb, kao glavni grad Republike Hrvatske, posebna je i
jedinstvena, teritorijalna i upravna cjelina kojoj se ustrojstvo uređuje
Zakonom o Gradu Zagrebu.

Odredbe ovoga Zakona primjenjuju se na Grad Zagreb, ako zakonom iz
stavka 1. ovoga članka nije drukčije određeno.

Članak 3.

Jedinice lokalne samouprave su općine i gradovi.

Jedinice područne (regionalne) samouprave su županije.

Općine, gradovi i županije osnivaju se zakonom.

Članak 4.

Općina je jedinica lokalne samouprave koja se osniva, u pravilu, za
područje više naseljenih mjesta koja predstavljaju prirodnu, gospodarsku
i društvenu cjelinu, te koja su povezana zajedničkim interesima
stanovništva.

Članak 5.

Grad je jedinica lokalne samouprave u kojoj je sjedište županije te
svako mjesto koje ima više od 10.000 stanovnika, a predstavlja urbanu,
povijesnu, prirodnu, gospodarsku i društvenu cjelinu. U sastav grada kao
jedinice lokalne samouprave mogu biti uključena i prigradska naselja
koja s gradskim naseljem čine gospodarsku i društvenu cjelinu te su s
njim povezana dnevnim migracijskim kretanjima i svakodnevnim potrebama
stanovništva od lokalnog značenja.

Iznimno, gdje za to postoje posebni razlozi (povijesni, gospodarski,
geoprometni), gradom se može utvrditi i mjesto koje ne zadovoljava
uvjete iz stavka 1. ovoga članka.

Članak 6.

Županija je jedinica područne (regionalne) samouprave čije područje
predstavlja prirodnu, povijesnu, prometnu, gospodarsku, društvenu i
samoupravnu cjelinu, a ustrojava se radi obavljanja poslova od
područnoga (regionalnog) interesa.

Članak 7. (NN [123/17](https://www.zakon.hr/cms.htm?id=26157))

Područje općine, grada i županije, njihov naziv, sjedište njihovih
tijela, osnivanje novih te ukidanje ili spajanje postojećih općina,
odnosno gradova, izdvajanje pojedinih naselja iz sastava jedne općine
ili grada i uključivanje tih naselja u sastav druge općine ili grada,
promjene granica kao i druga pitanja od važnosti za teritorijalne
promjene jedinica lokalne i područne (regionalne) samouprave u Republici
Hrvatskoj uređuju se posebnim zakonom.

Pri svakoj promjeni područja jedinice lokalne i područne (regionalne)
samouprave prethodno će se tražiti mišljenje stanovnika te jedinice.

Mišljenje iz stavka 2. ovoga članka nije obvezujuće.

Članak 8.

Općina, grad i županija imaju statut.

Statutom se podrobnije uređuje samoupravni djelokrug općine, grada,
odnosno županije, njena obilježja, javna priznanja, ustrojstvo, ovlasti
i način rada tijela, način obavljanja poslova, oblici konzultiranja
građana, provođenje referenduma u pitanjima iz djelokruga, mjesna
samouprava, ustrojstvo i rad javnih službi, oblici suradnje jedinica
lokalne, odnosno područne (regionalne) samouprave te druga pitanja od
važnosti za ostvarivanje prava i obveza.

Članak 9.

Općina, grad i županija su pravne osobe.

Članak 9.a (NN [144/20](https://www.zakon.hr/cms.htm?id=46702))

Tijelo državne uprave nadležno za lokalnu i područnu (regionalnu)
samoupravu vodi evidenciju općih podataka općina, gradova i županija o
pitanjima proizašlim iz ovoga Zakona.

Čelnik tijela državne uprave nadležnog za lokalnu i područnu
(regionalnu) samoupravu donijet će pravilnik o prikupljanju,
sistematiziranju i objavi podataka te vođenju evidencije iz stavka 1.
ovoga članka.

Članak 10. (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Jedinica lokalne samouprave i jedinica područne (regionalne) samouprave
može imati grb i zastavu. Grb i zastava jedinice lokalne i područne
(regionalne) samouprave utvrđuju se statutom ili statutarnom odlukom uz
odobrenje tijela državne uprave nadležnog za lokalnu i područnu
(regionalnu) samoupravu.

Tijelo državne uprave nadležno za lokalnu i područnu (regionalnu)
samoupravu donosi rješenje o odobrenju grba i zastave jedinici lokalne i
područne (regionalne) samouprave.

Protiv rješenja kojim se odlučuje o odobrenju grba i zastave jedinici
lokalne i područne (regionalne) samouprave nije dopuštena žalba, ali se
može pokrenuti upravni spor pred nadležnim upravnim sudom.

Grb mora biti heraldički ispravan i opisan po pravilima heraldike. Grb
se sastoji isključivo od štita i sadržaja unutar njega.

Grb i zastava ne smiju sadržavati simbole protivne Ustavu Republike
Hrvatske i drugim propisima.

Jedinica lokalne i jedinica područne (regionalne) samouprave u pravilu
preuzima svoj povijesni grb i zastavu.

Čelnik tijela državne uprave nadležnog za lokalnu i područnu
(regionalnu) samoupravu donijet će pravilnik o utvrđivanju grba i
zastave, kao i o drugim pitanjima od značenja za izradu i uporabu grba i
zastave jedinice lokalne, odnosno područne (regionalne) samouprave.

Tijelo državne uprave nadležno za lokalnu i područnu (regionalnu)
samoupravu uskratit će odobrenje iz stavka 1. ovoga članka ako se grb
jedinice lokalne ili područne (regionalne) samouprave nedovoljno
razlikuje od grba i zastave druge jedinice

lokalne ili područne (regionalne) samouprave.

Jedan primjerak odobrenog grba i zastave čuva se u Hrvatskom državnom
arhivu.

Na temelju mjerila koja općim aktom utvrdi predstavničko tijelo,
općinski načelnik, gradonačelnik, odnosno župan može odobriti uporabu
grba i zastave pravnim osobama radi promicanja interesa općine, grada
ili županije.

Članak 11.

Predstavničko tijelo općine, grada i županije može pojedinu osobu koja
je zaslužna za općinu, grad, odnosno za županiju proglasiti počasnim
građaninom.

Počašću se ne stječu posebna prava, odnosno obveze i može se opozvati
ako se počastvovani pokaže nedostojnim takve počasti.

Predstavničko tijelo može utvrditi i druga javna priznanja.

Članak 11.a

Općinama, gradovima i županijama mogu se dodijeliti godišnja priznanja
za doprinos razvoju i jačanju lokalne i područne (regionalne) samouprave
u Republici Hrvatskoj.

Vlada Republike Hrvatske na temelju prijedloga nacionalnog saveza
jedinica lokalne i područne (regionalne) samouprave dodjeljuje priznanja
iz stavka 1. ovoga članka.

Članak 12.

Ostvarujući zajedničke interese općine, gradovi i županije međusobno
surađuju na unapređenju gospodarskog i društvenog razvitka svojih
zajednica.

Općine, gradovi i županije mogu osnivati svoje udruge radi promicanja i
ostvarivanja zajedničkih interesa.

Radi promicanja zajedničkih interesa i unapređivanja suradnje općine,
gradovi i županije mogu osnovati nacionalnu udrugu općina, nacionalnu
udrugu gradova i nacionalnu udrugu županija. Nacionalna udruga može se
osnovati ako je odluku o osnivanju donijelo više od polovice općina,
gradova, odnosno županija.

Nacionalna udruga općina, nacionalna udruga gradova i nacionalna udruga
županija mogu se udružiti u nacionalni savez jedinica lokalne i područne
(regionalne) samouprave.

Članak 13.

Na osnivanje i rad udruga općina, gradova i županija i saveza jedinica
lokalne i područne (regionalne) samouprave na odgovarajući se način
primjenjuju odredbe posebnog zakona kojim se uređuje osnivanje i rad
udruga.

Ustrojstvo, djelokrug i način financiranja udruge, odnosno saveza
uređuje se aktom o osnivanju i statutom, u skladu sa zakonom.

Nacionalne udruge i nacionalni savez mogu, u skladu sa zakonom,
surađivati s odgovarajućim međunarodnim organizacijama i udruženjima
jedinica lokalne, odnosno regionalne samouprave i pristupati njihovim
međunarodnim udruženjima.

### II. SURADNJA OPĆINA, GRADOVA I ŽUPANIJA S JEDINICAMA LOKALNE I REGIONALNE SAMOUPRAVE DRUGIH DRŽAVA

Članak 14.

Suradnja općina, gradova i županija s odgovarajućim jedinicama lokalne i
regionalne samouprave drugih država uspostavlja se i odvija u okviru
njihovog samoupravnog djelokruga, u skladu sa zakonom i međunarodnim
ugovorima.

Članak 15.

Odluku o uspostavljanju međusobne suradnje, odnosno sklapanju sporazuma
(ugovora, povelje, memoranduma i sl. u daljnjem tekstu: sporazum) o
suradnji gradova, općina i županija s odgovarajućim lokalnim i
regionalnim jedinicama drugih država te sadržaju i oblicima te suradnje
donosi predstavničko tijelo jedinice lokalne samouprave, odnosno
jedinice područne (regionalne) samouprave, u skladu sa svojim općim
aktima i ovim Zakonom.

Članak 16.

Odluku o uspostavljanju suradnje, odnosno sklapanju sporazuma o suradnji
s jedinicama lokalne, odnosno regionalne samouprave drugih država,
zajedno s tekstom sporazuma o suradnji na hrvatskom jeziku i na jeziku
države u kojoj se nalazi jedinica lokalne, odnosno regionalne samouprave
s kojom se navedeni sporazum sklapa, općina, grad i županija dostavlja
tijelu državne uprave nadležnom za lokalnu i područnu (regionalnu)
samoupravu, koje obavlja nadzor nad zakonitošću ove odluke.

Kada tijelo državne uprave nadležno za lokalnu i područnu (regionalnu)
samoupravu ocijeni da odluka iz stavka 1. ovoga članka nije u skladu sa
zakonom, u roku od 8 dana od njenog primitka, predložit će Vladi
Republike Hrvatske ukidanje odluke.

Vlada Republike Hrvatske može, u roku od 30 dana od primitka prijedloga,
odlukom, koja mora biti obrazložena, ukinuti odluku iz stavka 1. ovoga
članka.

Protiv odluke Vlade Republike Hrvatske o ukidanju odluke iz stavka 1.
ovoga članka, jedinica lokalne, odnosno područne (regionalne) samouprave
može podnijeti ustavnu tužbu radi zaštite prava na lokalnu i područnu
(regionalnu) samoupravu.

Ako Vlada Republike Hrvatske u roku iz stavka 3. ovoga članka ne donese
odluku o ukidanju, smatra se da je odluka iz stavka 1. ovoga članka
donijeta u skladu sa zakonom.

Članak 17.

Sporazum o suradnji koji je sklopila općina, grad i županija s
jedinicama lokalne i regionalne samouprave drugih država objavljuje se u
službenom glasilu dotične jedinice.

Ako općina, odnosno grad nema svoje službeno glasilo, sporazum o
suradnji objavljuje se u službenom glasilu županije.

### III. SAMOUPRAVNI DJELOKRUG OPĆINE, GRADA I ŽUPANIJE

Članak 18.

Općina, grad i županija samostalne su u odlučivanju u poslovima iz svoga
samoupravnog djelokruga u skladu s Ustavom Republike Hrvatske i ovim
Zakonom.

Članak 19.

Općine i gradovi u svom samoupravnom djelokrugu obavljaju poslove
lokalnog značaja kojima se neposredno ostvaruju potrebe građana, a koji
nisu Ustavom ili zakonom dodijeljeni državnim tijelima i to osobito
poslove koji se odnose na:

-- uređenje naselja i stanovanje,

-- prostorno i urbanističko planiranje,

-- komunalno gospodarstvo,

-- brigu o djeci,

-- socijalnu skrb,

-- primarnu zdravstvenu zaštitu,

-- odgoj i osnovno obrazovanje,

-- kulturu, tjelesnu kulturu i šport,

-- zaštitu potrošača,

-- zaštitu i unapređenje prirodnog okoliša,

-- protupožarnu i civilnu zaštitu,

-- promet na svom području

-- te ostale poslove sukladno posebnim zakonima.

Posebnim zakonima kojima se uređuju pojedine djelatnosti iz stavka 1.
ovoga članka odredit će se poslovi čije su obavljanje općine i gradovi
dužni organizirati te poslovi koje mogu obavljati.

Članak 19.a

Veliki gradovi su jedinice lokalne samouprave koje su ujedno
gospodarska, financijska, kulturna, zdravstvena, prometna i znanstvena
središta razvitka šireg okruženja i koji imaju više od 35.000
stanovnika.

Gradovi iz stavka 1. ovoga članka, kao i gradovi sjedišta županija u
svom samoupravnom djelokrugu obavljaju poslove lokalnog značaja kojima
se neposredno ostvaruju potrebe građana i to osobito poslove koji se
odnose na:

-- uređenje naselja i stanovanje,

-- prostorno i urbanističko planiranje,

-- komunalno gospodarstvo,

-- brigu o djeci,

-- socijalnu skrb,

-- primarnu zdravstvenu zaštitu,

-- odgoj i obrazovanje,

-- kulturu, tjelesnu kulturu i šport,

-- zaštitu potrošača,

-- zaštitu i unapređenje prirodnog okoliša,

-- protupožarnu i civilnu zaštitu,

-- promet na svom području

-- održavanje javnih cesta,

-- izdavanje građevinskih i lokacijskih dozvola, drugih akata vezanih uz
gradnju, te provedbu dokumenata prostornog uređenja,

-- te ostale poslove sukladno posebnim zakonima.

Posebnim zakonima kojima se uređuju pojedine djelatnosti iz stavka 1.
ovoga članka odredit će se poslovi obavljanje kojih su veliki gradovi
dužni organizirati te poslovi koje mogu obavljati.

Članak 20.

Županija u svom samoupravnom djelokrugu obavlja poslove od područnoga
(regionalnog) značaja, a osobito poslove koji se odnose na:

-- obrazovanje,

-- zdravstvo,

-- prostorno i urbanističko planiranje,

-- gospodarski razvoj,

-- promet i prometnu infrastrukturu,

-- održavanje javnih cesta,

-- planiranje i razvoj mreže obrazovnih, zdravstvenih, socijalnih i
kulturnih ustanova,

-- izdavanje građevinskih i lokacijskih dozvola, drugih akata vezanih uz
gradnju te provedbu dokumenata prostornog uređenja za područje županije
izvan područja velikoga grada,

-- te ostale poslove sukladno posebnim zakonima.

Posebnim zakonima kojima se uređuju pojedine djelatnosti iz stavka 1.
ovoga članka odredit će se poslovi čije je obavljanje županija dužna
organizirati te poslovi koje županija može obavljati.

Članak 21.

Veliki gradovi koji imaju više od 35.000 stanovnika i gradovi sjedišta
županija, pored poslova iz članka 19.a ovoga Zakona, na svom području
mogu obavljati i poslove iz djelokruga županije.

Članak 22.

Odlukom predstavničkog tijela jedinice lokalne samouprave u skladu s
njezinim statutom i statutom županije, mogu se pojedini poslovi iz
samoupravnog djelokruga jedinice lokalne samouprave prenijeti na
županiju, odnosno mjesnu samoupravu.

Predstavničko tijelo jedinice lokalne samouprave može tražiti od
županijske skupštine da joj, uz suglasnost tijela državne uprave
nadležnog za poslove lokalne i područne (regionalne) samouprave, povjeri
obavljanje određenih poslova iz samoupravnog djelokruga županije na
području te jedinice, ako može osigurati dovoljno prihoda za njihovo
obavljanje.

Članak 23. (NN [98/19](https://www.zakon.hr/cms.htm?id=40763))

Poslovi državne uprave koji se obavljaju u jedinici lokalne samouprave i
u jedinici područne (regionalne) samouprave određuju se zakonom.

Troškovi povjerenih poslova državne uprave koje obavljaju upravna tijela
jedinica lokalne i područne (regionalne) samouprave podmiruju se iz
državnog proračuna.

Zakonom kojim se uređuje državna uprava pobliže će se urediti prava i
obveze tijela jedinica lokalne i područne (regionalne) samouprave u
obavljanju poslova iz stavka 1. ovoga članka.

### IV. NEPOSREDNO SUDJELOVANJE GRAĐANA U ODLUČIVANJU

Članak 24. (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Građani mogu neposredno sudjelovati u odlučivanju o lokalnim poslovima
putem referenduma i zbora građana, u skladu sa zakonom i statutom
jedinice lokalne i područne (regionalne) samouprave.

Referendum se može raspisati radi odlučivanja o prijedlogu o promjeni
statuta, o prijedlogu općeg akta ili drugog pitanja iz djelokruga
predstavničkog tijela, kao i o drugim pitanjima određenim zakonom i
statutom.

Na postupak provođenja referenduma odgovarajuće se primjenjuju odredbe
zakona kojim se uređuje provedba referenduma.

Na odluke donesene u svezi s referendumom i na referendumu primjenjuju
se odredbe članaka 79. do 82. ovoga Zakona.

Članak 24.a (NN [144/20](https://www.zakon.hr/cms.htm?id=46702))

Na temelju odredaba zakona i statuta jedinice lokalne i područne
(regionalne) samouprave raspisivanje referenduma može predložiti
najmanje jedna trećina članova predstavničkog tijela, općinski načelnik,
gradonačelnik ili župan, 20% ukupnog broja birača u jedinici za koju se
traži raspisivanje referenduma, a u općini, gradu i Gradu Zagrebu i
većina vijeća mjesnih odbora, odnosno gradskih četvrti ili gradskih
kotareva na području općine, grada, odnosno Grada Zagreba.

Ako je raspisivanje referenduma predložila najmanje jedna trećina
članova predstavničkog tijela, odnosno ako je raspisivanje referenduma
predložio općinski načelnik, gradonačelnik ili župan te ako je
raspisivanje referenduma predložila većina vijeća mjesnih odbora,
odnosno gradskih četvrti ili gradskih kotareva na području općine,
grada, odnosno Grada Zagreba, predstavničko tijelo dužno je izjasniti se
o podnesenom prijedlogu te ako prijedlog prihvati, donijeti odluku o
raspisivanju referenduma u roku od 30 dana od zaprimanja prijedloga.
Odluka o raspisivanju referenduma donosi se većinom glasova svih članova
predstavničkog tijela.

Ako je raspisivanje referenduma predložilo 20% od ukupnog broja birača u
jedinici, predsjednik predstavničkog tijela dužan je dostaviti
zaprimljeni prijedlog tijelu državne uprave nadležnom za lokalnu i
područnu (regionalnu) samoupravu u roku od 30 dana od zaprimanja
prijedloga. Tijelo državne uprave nadležno za lokalnu i područnu
(regionalnu) samoupravu će u roku od 60 dana od dostave utvrditi
ispravnost podnesenog prijedloga, odnosno utvrditi je li prijedlog
podnesen od potrebnog broja birača u jedinici i je li referendumsko
pitanje sukladno odredbama Zakona te odluku o utvrđenom dostaviti
predstavničkom tijelu. Ako tijelo državne uprave nadležno za lokalnu i
područnu (regionalnu) samoupravu utvrdi da je prijedlog ispravan,
predstavničko tijelo raspisat će referendum u roku od 30 dana od
zaprimanja odluke. Protiv odluke tijela državne uprave kojom je utvrđeno
da prijedlog nije ispravan nije dozvoljena žalba, već se može pokrenuti
upravni spor pred Visokim upravnim sudom Republike Hrvatske.

Predstavničko tijelo može raspisati savjetodavni referendum o pitanjima
iz svog djelokruga.

Pravo glasovanja na referendumu imaju građani koji imaju prebivalište na
području općine, grada, odnosno županije i upisani su u popis birača.

Odluka donesena na referendumu obvezatna je za predstavničko tijelo,
osim odluke donesene na savjetodavnom referendumu koja nije obvezatna.

Članak 24.b (NN [144/20](https://www.zakon.hr/cms.htm?id=46702))

Zborovi građana mogu se sazvati radi izjašnjavanja građana o pojedinim
pitanjima i prijedlozima iz samoupravnog djelokruga općine, odnosno
grada te raspravljanja o potrebama i interesima građana od lokalnog
značenja, u skladu sa zakonom i statutom jedinice.

Zborove građana saziva vijeće mjesnog odbora, gradske četvrti ili
gradskog kotara, u skladu sa statutom općine ili grada.

Zborovi građana sazivaju se za cijelo područje ili za dio područja
mjesnog odbora, gradske četvrti ili gradskog kotara koji čini zasebnu
cjelinu.

Zborove građana može sazvati i općinsko, odnosno gradsko vijeće te
općinski načelnik, odnosno gradonačelnik radi raspravljanja i
izjašnjavanja građana o pitanjima od značenja za pojedinu općinu ili
grad.

Kada zborove građana saziva općinsko, odnosno gradsko vijeće ili
općinski načelnik, odnosno gradonačelnik, zborovi građana sazivaju se za
cijelo područje ili za dio područja općine ili grada, pojedina naselja
ili dijelove naselja na području općine ili grada, a mogu se sazvati i
za cijelo područje ili za dio područja mjesnog odbora, gradske četvrti
ili gradskog kotara koji čini zasebnu cjelinu.

Na zboru građana odlučuje se javnim glasovanjem, osim ako se na zboru
većinom glasova prisutnih građana ne donese odluka o tajnom
izjašnjavanju.

Mišljenje dobiveno od zbora građana obvezatno je za mjesni odbor,
gradsku četvrt ili gradski kotar, a savjetodavno za općinsko, odnosno
gradsko vijeće i općinskog načelnika, odnosno gradonačelnika.

Način sazivanja, rada i odlučivanja na zboru građana uređuje se općim
aktom općine ili grada u skladu sa zakonom i statutom.

Članak 25. (NN [144/20](https://www.zakon.hr/cms.htm?id=46702))

Građani imaju pravo predstavničkom tijelu jedinice lokalne i područne
(regionalne) samouprave predlagati donošenje općeg akta ili rješavanje
određenog pitanja iz njegova djelokruga te podnositi peticije o
pitanjima iz samoupravnog djelokruga općine, grada, odnosno županije od
lokalnog značenja, u skladu sa zakonom i statutom jedinice.

O prijedlogu i peticiji iz stavka 1. ovoga članka predstavničko tijelo
mora raspravljati ako ga potpisom podrži najmanje 10% od ukupnog broja
birača u jedinici te dati odgovor podnositeljima najkasnije u roku od
tri mjeseca od zaprimanja prijedloga.

Prijedlozi i peticije iz stavka 1. ovoga članka mogu se podnijeti i
elektroničkim putem u skladu s tehničkim mogućnostima općine, grada,
odnosno županije.

Način podnošenja prijedloga i peticija, odlučivanja o njima i druga
pitanja uređuju se općim aktom općine, grada ili županije u skladu sa
zakonom i statutom.

Članak 26. (NN [144/20](https://www.zakon.hr/cms.htm?id=46702))

Tijela jedinica lokalne i područne (regionalne) samouprave dužna su
omogućiti građanima i pravnim osobama podnošenje predstavki i pritužbi
na svoj rad kao i na rad njihovih upravnih tijela te na nepravilan odnos
zaposlenih u tim tijelima kad im se obraćaju radi ostvarivanja svojih
prava i interesa ili izvršavanja svojih građanskih dužnosti.

Na podnijete predstavke i pritužbe čelnik tijela jedinice lokalne i
područne (regionalne) samouprave, odnosno upravnih tijela tih jedinica
dužan je građanima i pravnim osobama dati odgovor u roku od 30 dana od
dana podnošenja predstavke, odnosno pritužbe.

Tijela iz stavka 1. ovoga članka dužna su u službenim prostorijama na
vidnom mjestu osigurati potrebna tehnička i druga sredstva za podnošenje
predstavki i pritužbi (knjiga za pritužbe i sl.) i omogućiti usmeno
izjavljivanje predstavke i pritužbe.

Predstavke i pritužbe iz stavka 1. ovoga članka mogu se podnijeti i
elektroničkim putem u skladu s tehničkim mogućnostima jedinice.

### V. TIJELA JEDINICA LOKALNE SAMOUPRAVE I JEDINICA PODRUČNE (REGIONALNE) SAMOUPRAVE

#### 1. PREDSTAVNIČKO TIJELO

Članak 27.

Općinsko vijeće, gradsko vijeće i županijska skupština predstavnička su
tijela građana i tijela lokalne, odnosno područne (regionalne)
samouprave koja donose akte u okviru djelokruga jedinice lokalne,
odnosno područne (regionalne) samouprave te obavljaju druge poslove u
skladu sa zakonom i statutom jedinice lokalne, odnosno područne
(regionalne) samouprave.

Članak 28. (NN [144/20](https://www.zakon.hr/cms.htm?id=46702))

Broj članova predstavničkog tijela jedinice lokalne, odnosno područne
(regionalne) samouprave je neparan, a određuje se ovisno o broju
stanovnika, i to tako da predstavničko tijelo:

1\. županije

a\) s više od 300.000 stanovnika, ima 47 članova,

b\) s više od 200.000 do 300.000 stanovnika, ima 41 člana,

c\) s više od 100.000 do 200.000 stanovnika, ima 37 članova,

d\) s više od 60.000 do 100.000 stanovnika, ima 31 člana,

e\) do 60.000 stanovnika, ima 27 članova,

2\. općine i grada

a\) s više od 300.000 stanovnika, ima 47 članova,

b\) s više od 200.000 do 300.000 stanovnika, ima 41 člana,

c\) s više od 100.000 do 200.000 stanovnika, ima 31 člana,

d\) s više od 60.000 do 100.000 stanovnika, ima 27 članova,

e\) s više od 35.000 do 60.000 stanovnika, ima 21 člana,

f\) s više od 20.000 do 35.000 stanovnika, ima 19 članova,

g\) s više od 10.000 do 20.000 stanovnika, ima 15 članova,

h\) s više od 2.500 do 10.000 stanovnika, ima 13 članova,

i\) s više od 1.000 do 2.500 stanovnika, ima 9 članova,

j\) do 1.000 stanovnika, ima 7 članova.

Članak 29. (NN [123/17](https://www.zakon.hr/cms.htm?id=26157))

Mandat člana predstavničkog tijela jedinice lokalne i područne
(regionalne) samouprave izabranog na redovnim izborima traje do dana
stupanja na snagu odluke Vlade Republike Hrvatske o raspisivanju
sljedećih redovnih izbora koji se održavaju svake četvrte godine
sukladno odredbama zakona kojim se uređuju lokalni izbori, odnosno do
dana stupanja na snagu odluke Vlade Republike Hrvatske o raspuštanju
predstavničkog tijela sukladno odredbama ovoga Zakona.

Mandat člana predstavničkog tijela jedinice lokalne i područne
(regionalne) samouprave izabranog na prijevremenim izborima traje do
isteka tekućeg mandata predstavničkog tijela izabranog na redovnim
izborima koji se održavaju svake četvrte godine sukladno odredbama
zakona kojim se uređuju lokalni izbori, odnosno do dana stupanja na
snagu odluke Vlade Republike Hrvatske o raspuštanju predstavničkog
tijela sukladno odredbama ovoga Zakona.

Članak 30.

Članovi predstavničkog tijela nemaju obvezujući mandat i nisu opozivi.

Član predstavničkog tijela ne može biti kazneno gonjen niti odgovoran na
bilo koji drugi način, zbog glasovanja, izjava ili iznesenih mišljenja i
stavova na sjednicama predstavničkog tijela.

Članu predstavničkog tijela koji za vrijeme trajanja mandata prihvati
obnašanje dužnosti koja se prema odredbama posebnog zakona smatra
nespojivom, za vrijeme obnašanja nespojive dužnosti mandat miruje, a za
to vrijeme zamjenjuje ga zamjenik u skladu s odredbama posebnog zakona.
Nastavljanje obnašanja dužnosti člana predstavničkog tijela na temelju
prestanka mirovanja mandata može se tražiti jedanput u tijeku trajanja
mandata.

Članak 31. (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Član predstavničkog tijela dužnost obavlja počasno i za to ne prima
plaću.

Član predstavničkog tijela ima pravo na naknadu u skladu s odlukom
predstavničkog tijela.

Član predstavničkog tijela ima pravo na opravdani izostanak s posla radi
sudjelovanja u radu predstavničkog tijela i njegovih radnih tijela,
sukladno sporazumu s poslodavcem.

Članovi predstavničkog tijela imaju pravo uvida u registar birača za
vrijeme dok obavljaju dužnost.

Ostala prava i dužnosti članova predstavničkog tijela utvrđuju se
zakonom, statutom jedinice lokalne, odnosno područne (regionalne)
samouprave i poslovnikom predstavničkog tijela.

Članak 31.a (NN [144/20](https://www.zakon.hr/cms.htm?id=46702))

Naknada iz članka 31. stavka 2. ovoga Zakona može se odrediti za rad u
predstavničkom tijelu i radnim tijelima predstavničkog tijela, a
određuje se u netoiznosu po članu predstavničkog tijela tako da ukupna
godišnja netonaknada po članu predstavničkog tijela ne smije iznositi
više od:

1\) u županiji

a\) s više od 300.000 stanovnika -- 16.000,00 kuna,

b\) s više od 200.000 do 300.000 stanovnika -- 15.000,00 kuna,

c\) s više od 100.000 do 200.000 stanovnika -- 14.000,00 kuna,

d\) do 100.000 stanovnika -- 13.000,00 kuna,

2\) u općini i gradu:

a\) s više od 300.000 stanovnika -- 16.000,00 kuna,

b\) s više od 100.000 do 300.000 stanovnika -- 14.000,00 kuna,

c\) s više od 60.000 do 100.000 stanovnika -- 13.000,00 kuna,

d\) s više od 35.000 do 60.000 stanovnika -- 12.000,00 kuna,

e\) s više od 20.000 do 35.000 stanovnika -- 11.000,00 kuna,

f\) s više od 10.000 do 20.000 stanovnika -- 10.000,00 kuna,

g\) s više od 5.000 do 10.000 stanovnika -- 8.000,00 kuna,

h\) s više od 1.000 do 5.000 stanovnika -- 6.000,00 kuna,

i\) do 1.000 stanovnika -- 4.000,00 kuna.«.

Naknada za predsjednika predstavničkog tijela može se odrediti u iznosu
uvećanom za najviše 50%, a za potpredsjednike u iznosu uvećanom za
najviše 30% pripadajuće naknade utvrđene stavkom 1. ovoga članka.

Članak 32.

Predstavničko tijelo smatra se konstituiranim izborom predsjednika na
prvoj sjednici na kojoj je nazočna većina članova predstavničkog tijela.

Članak 33.

Način rada predstavničkog tijela uređuje se poslovnikom predstavničkog
tijela, u skladu s ovim Zakonom i statutom.

Poslovnik se donosi većinom glasova svih članova predstavničkog tijela.

Članak 34.

Predstavničko tijelo ima predsjednika i do dva potpredsjednika, koji se
biraju većinom glasova svih članova predstavničkog tijela.

Ako predstavničko tijelo ima dva potpredsjednika, u pravilu se biraju
tako da se jedan potpredsjednik bira iz reda predstavničke većine, a
drugi iz reda predstavničke manjine, na njihov prijedlog.

Predsjednik predstavničkog tijela saziva sjednice predstavničkog tijela,
predsjeda sjednicama i predstavlja ovo tijelo.

Predsjednik predstavničkog tijela saziva sjednice predstavničkog tijela
po potrebi, a najmanje jednom u tri mjeseca.

Ostala prava i dužnosti predsjednika i potpredsjednika predstavničkog
tijela utvrđuju se poslovnikom predstavničkog tijela.

Članak 34.a

Predsjednik je dužan sazvati sjednicu predstavničkog tijela na
obrazloženi zahtjev najmanje jedne trećine članova predstavničkog tijela
u roku od 15 dana od primitka zahtjeva.

Ukoliko predsjednik predstavničkog tijela ne sazove sjednicu u roku iz
stavka 1. ovoga članka, na obrazloženi zahtjev najmanje jedne trećine
članova predstavničkog tijela, sjednicu će sazvati općinski načelnik,
gradonačelnik ili župan u roku od 8 dana.

Nakon proteka rokova iz stavka 2. ovoga članka sjednicu može sazvati, na
obrazloženi zahtjev najmanje jedne trećine članova predstavničkog
tijela, čelnik tijela državne uprave nadležnog za lokalnu i područnu
(regionalnu) samoupravu.

Sjednica predstavničkog tijela sazvana sukladno odredbama stavka 1., 2.
i 3. ovog članka mora se održati u roku od 15 dana od dana sazivanja.

Sjednica sazvana protivno odredbama ovoga članka smatra se nezakonitom,
a doneseni akti ništavima.

Članak 35.

Predstavničko tijelo:

1\. donosi statut jedinice lokalne, odnosno područne (regionalne)
samouprave,

2\. donosi odluke i druge opće akte kojima uređuje pitanja iz
samoupravnog djelokruga jedinice lokalne, odnosno područne (regionalne)
samouprave,

3\. osniva radna tijela, bira i razrješuje članove tih tijela te bira,
imenuje i razrješuje i druge osobe određene zakonom, drugim propisom ili
statutom,

4\. uređuje ustrojstvo i djelokrug upravnih tijela jedinice lokalne,
odnosno područne (regionalne) samouprave,

5\. osniva javne ustanove i druge pravne osobe za obavljanje
gospodarskih, društvenih, komunalnih i drugih djelatnosti od interesa za
jedinicu lokalne, odnosno područne (regionalne) samouprave,

6\. obavlja i druge poslove koji su zakonom ili drugim propisom
stavljeni u djelokrug predstavničkog tijela.

Članak 35.a

Članovi predstavničkog tijela mogu općinskom načelniku, gradonačelniku,
odnosno županu postavljati pitanja o njegovu radu.

Pitanja mogu biti postavljena usmeno na sjednicama predstavničkog tijela
ili u pisanom obliku posredstvom predsjednika predstavničkog tijela
sukladno odredbama poslovnika predstavničkog tijela jedinice lokalne,
odnosno područne (regionalne) samouprave.

Članak 35.b

Općinski načelnik, gradonačelnik, odnosno župan dva puta godišnje
podnosi polugodišnja izvješća o svom radu predstavničkom tijelu sukladno
odredbama statuta jedinice lokalne, odnosno područne (regionalne)
samouprave.

Pored izvješća iz stavka 1. ovoga članka predstavničko tijelo može od
općinskog načelnika, gradonačelnika, odnosno župana tražiti izvješće o
pojedinim pitanjima iz njegovog djelokruga koje općinski načelnik,
gradonačelnik, odnosno župan podnosi sukladno odredbama statuta jedinice
lokalne, odnosno područne (regionalne) samouprave.

Članak 36. (NN [123/17](https://www.zakon.hr/cms.htm?id=26157))

Predstavničko tijelo donosi odluke većinom glasova ako je na sjednici
nazočna većina članova predstavničkog tijela.

Statut jedinice lokalne i područne (regionalne) samouprave, proračun i
godišnji izvještaj o izvršenju proračuna donose se većinom glasova svih
članova predstavničkog tijela.

Poslovnikom predstavničkog tijela mogu se odrediti druga pitanja o
kojima se odlučuje većinom glasova svih članova predstavničkog tijela.

Članak 37. (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Sjednice predstavničkih tijela su javne. Nazočnost javnosti može se
isključiti samo iznimno, u slučajevima predviđenim posebnim zakonima i
općim aktom jedinice.

Sjednicama predstavničkog tijela prisustvuje općinski načelnik,
gradonačelnik, odnosno župan te njihov zamjenik.

Na sjednicama predstavničkog tijela glasuje se javno, ako predstavničko
tijelo ne odluči da se, u skladu s poslovnikom ili drugim općim aktom, o
nekom pitanju glasuje tajno.

Sjednice predstavničkog tijela mogu se sazivati i elektroničkim putem.

U slučaju nastupanja posebnih okolnosti koje podrazumijevaju događaj ili
određeno stanje koje se nije moglo predvidjeti i na koje se nije moglo
utjecati, a koje trenutačno ugrožava pravni poredak, život, zdravlje ili
sigurnost stanovništva te imovinu veće vrijednosti, za vrijeme trajanja
posebnih okolnosti sjednice predstavničkih tijela iznimno se mogu
održavati elektroničkim putem

Poslovnikom o radu predstavničkog tijela uredit će se osiguranje
praćenja rasprave i sudjelovanje u radu i odlučivanju.

Članak 38.

Predstavničko tijelo osniva stalne ili povremene odbore i druga radna
tijela u svrhu pripreme odluka iz njegovog djelokruga.

Sastav, broj članova, djelokrug i način rada tijela iz stavka 1. ovoga
članka utvrđuju se poslovnikom ili posebnom odlukom o osnivanju radnog
tijela.

#### 2. IZVRŠNO TIJELO

Članak 39. (NN [144/20](https://www.zakon.hr/cms.htm?id=46702))

Izvršno tijelo jedinice lokalne i jedinice područne (regionalne)
samouprave u općini je općinski načelnik, u gradu gradonačelnik i u
županiji župan.

Iznimno od stavka 1. ovoga članka izvršno tijelo je i zamjenik koji
obnaša dužnost gradonačelnika, odnosno župana u slučajevima propisanim
ovim Zakonom.

Zamjenik koji obnaša dužnost gradonačelnika, odnosno župana je zamjenik
gradonačelnika, odnosno župana koji je izabran na neposrednim izborima
zajedno s gradonačelnikom, odnosno županom, a dužnost gradonačelnika,
odnosno župana obnaša ako je mandat gradonačelnika, odnosno župana
prestao nakon isteka dvije godine mandata u toj jedinici lokalne,
odnosno područne (regionalne) samouprave.

Zamjenik koji obnaša dužnost gradonačelnika, odnosno župana je i
zamjenik gradonačelnika, odnosno župana koji je izabran na neposrednim
izborima zajedno s gradonačelnikom, odnosno županom, a dužnost
gradonačelnika, odnosno župana obnaša ako je gradonačelnik, odnosno
župan za vrijeme trajanja mandata spriječen u obavljanju svoje dužnosti.

Zamjenik iz stavaka 2., 3. i 4. ovoga članka koji obnaša dužnost
gradonačelnika, odnosno župana ima sva prava i dužnosti gradonačelnika,
odnosno župana.

Članak 40.

Općinski načelnik, gradonačelnik, župan i njihov zamjenik biraju se na
neposrednim izborima sukladno posebnom zakonu.

Članak 40.a

Općinskom načelniku, gradonačelniku, odnosno županu i njihovim
zamjenicima mandat prestaje po sili zakona u slučajevima propisanim
posebnim zakonom.

Pročelnik upravnog tijela nadležnog za službeničke odnose će u roku od 8
dana obavijestiti Vladu Republike Hrvatske o prestanku mandata općinskog
načelnika, gradonačelnika, odnosno župana radi raspisivanja
prijevremenih izbora za novoga općinskog načelnika, gradonačelnika,
odnosno župana, u slučajevima propisanim ovim Zakonom.

Članak 40.b (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Općinski načelnik, gradonačelnik, odnosno župan te zamjenik
gradonačelnika i župana koji je izabran zajedno s njima mogu se opozvati
putem referenduma.

Raspisivanje referenduma za opoziv može predložiti:

-- 20% ukupnog broja birača u jedinici u kojoj se traži opoziv općinskog
načelnika, gradonačelnika, odnosno župana te zamjenika gradonačelnika i
župana koji je izabran zajedno s njima,

-- 2/3 članova predstavničkog tijela.

Ako je raspisivanje referenduma za opoziv predložilo 20% ukupnog broja
birača u jedinici u kojoj se traži opoziv, predstavničko tijelo raspisat
će referendum za opoziv općinskog načelnika, gradonačelnika, odnosno
župana te zamjenika gradonačelnika i župana koji je izabran zajedno s
njima u skladu s odredbama ovoga Zakona i zakona kojim se uređuje
raspisivanje referenduma, u dijelu koji se odnosi na utvrđivanje je li
prijedlog podnesen od potrebnog broja birača u jedinici.

Ako je raspisivanje referenduma za opoziv predložilo 2/3 članova
predstavničkog tijela, odluku o raspisivanju referenduma za opoziv
općinskog načelnika, gradonačelnika, odnosno župana te zamjenika
gradonačelnika i župana koji je izabran zajedno s njima predstavničko
tijelo donosi dvotrećinskom većinom glasova svih članova predstavničkog
tijela

Referendum za opoziv ne može se raspisati samo za zamjenika
gradonačelnika, odnosno župana.

Referendum za opoziv općinskog načelnika, gradonačelnika, odnosno župana
te zamjenika gradonačelnika i župana ne smije se raspisati prije proteka
roka od 6 mjeseci od održanih izbora ni ranije održanog referenduma za
opoziv, kao ni u godini u kojoj se održavaju redovni izbori za općinskog
načelnika, gradonačelnika, odnosno župana.

Članak 40.c (NN [144/20](https://www.zakon.hr/cms.htm?id=46702))

Odluka o opozivu općinskog načelnika, gradonačelnika, odnosno župana te
zamjenika gradonačelnika i župana koji je izabran zajedno s njima
donesena je ako se na referendumu za opoziv izjasnila većina birača koji
su glasovali, uz uvjet da ta većina iznosi najmanje 1/3 ukupnog broja
birača upisanih u popis birača u jedinici.

Na postupak referenduma za opoziv odgovarajuće se primjenjuju odredbe
ovoga Zakona i zakona kojim se uređuje provedba referenduma.

Članak 40.d (NN [144/20](https://www.zakon.hr/cms.htm?id=46702))

Ako prije isteka mandata prestane mandat općinskom načelniku i
gradonačelniku koji nemaju zamjenika, u toj jedinici lokalne samouprave
raspisat će se prijevremeni izbori za općinskog načelnika, odnosno
gradonačelnika. Do provedbe prijevremenih izbora dužnost općinskog
načelnika, odnosno gradonačelnika obnašat će povjerenik Vlade Republike
Hrvatske.

Ako prije isteka dvije godine mandata prestane mandat gradonačelniku
koji ima zamjenika i županu, u toj jedinici lokalne i područne
(regionalne) samouprave raspisat će se prijevremeni izbori za
gradonačelnika, odnosno župana i njihova zamjenika. Do provedbe
prijevremenih izbora dužnost gradonačelnika, odnosno župana obnašat će
njegov zamjenik koji je izabran zajedno s njim, a ako je mandat prestao
i zamjeniku, do provedbe prijevremenih izbora dužnost gradonačelnika,
odnosno župana obnašat će povjerenik Vlade Republike Hrvatske.

Ako nakon isteka dvije godine mandata prestane mandat gradonačelniku
koji ima zamjenika, odnosno županu, u toj jedinici lokalne i područne
(regionalne) samouprave neće se raspisati prijevremeni izbori za
gradonačelnika, odnosno župana, a dužnost gradonačelnika, odnosno župana
do kraja mandata obnašat će njegov zamjenik koji je izabran zajedno s
njim.

Ako gradonačelnik, odnosno župan u slučaju iz stavka 3. ovoga članka ima
više zamjenika, dužnost gradonačelnika, odnosno župana obnašat će
zamjenik koji je na kandidaturi za izbor gradonačelnika, odnosno župana
bio prvi naveden iza kandidata za gradonačelnika, odnosno župana.

Ako za vrijeme trajanja mandata gradonačelnika koji ima zamjenika,
odnosno župana prestane mandat samo njihovu zamjeniku koji je izabran s
njim, u toj jedinici lokalne i područne (regionalne) samouprave neće se
raspisati prijevremeni izbori za zamjenika gradonačelnika, odnosno
zamjenika župana.

Ako prestane mandat zamjeniku koji obnaša dužnost gradonačelnika,
odnosno župana iz stavka 3. ovoga članka, u toj jedinici lokalne i
područne (regionalne) samouprave raspisat će se prijevremeni izbori za
gradonačelnika, odnosno župana i njihova zamjenika. Do provedbe
prijevremenih izbora dužnost gradonačelnika, odnosno župana obnašat će
povjerenik Vlade Republike Hrvatske.

Ako je prestanak mandata općinskog načelnika, gradonačelnika, odnosno
župana te zamjenika gradonačelnika i zamjenika župana nastupio opozivom,
u toj jedinici lokalne i područne (regionalne) samouprave raspisat će se
prijevremeni izbori za općinskog načelnika, gradonačelnika, odnosno
župana te zamjenika gradonačelnika i zamjenika župana. Do provedbe
prijevremenih izbora dužnost općinskog načelnika, gradonačelnika,
odnosno župana obnašat će povjerenik Vlade Republike Hrvatske.

O svim promjenama tijekom mandata općinskog načelnika, gradonačelnika,
župana te zamjenika gradonačelnika i zamjenika župana, pročelnik
upravnog tijela nadležnog za službeničke odnose u jedinici lokalne,
odnosno područne (regionalne) samouprave dužan je bez odgode
obavijestiti tijelo državne uprave nadležno za lokalnu i područnu
(regionalnu) samoupravu.

Članak 41. (NN [144/20](https://www.zakon.hr/cms.htm?id=46702))

U županiji koja ima više od 250.000 stanovnika i gradu koji ima više od
100.000 stanovnika župan i gradonačelnik imaju dva zamjenika koji se
biraju zajedno s njima na neposrednim izborima sukladno posebnom zakonu.

U županiji koja ima do 250.000 stanovnika, jedinici lokalne samouprave
koja ima više od 10.000 do 100.000 stanovnika i gradu koji je sjedište
županije župan i gradonačelnik odnosno općinski načelnik imaju jednog
zamjenika koji se bira zajedno s njima na neposrednim izborima sukladno
posebnom zakonu.

Odredbe ovog Zakona koje se odnose na zamjenika gradonačelnika koji se
bira zajedno s gradonačelnikom primjenjuju se i na zamjenika općinskog
načelnika koji se bira zajedno s općinskim načelnikom.

Članak 41.a (NN [144/20](https://www.zakon.hr/cms.htm?id=46702))

U jedinicama lokalne i područne (regionalne) samouprave u kojima se
pravo na zastupljenost pripadnika nacionalne manjine u izvršnom tijelu
treba osigurati sukladno Ustavnom zakonu o pravima nacionalnih manjina,
jedan zamjenik općinskog načelnika, gradonačelnika, odnosno župana bira
se iz reda pripadnika nacionalnih manjina na način određen zakonom kojim
se uređuje izbor izvršnog tijela. Izabrani zamjenik predstavnik je
nacionalne manjine u izvršnom tijelu.

Jedan zamjenik općinskog načelnika, gradonačelnika, odnosno župana iz
reda pripadnika nacionalnih manjina bira se i u jedinicama lokalne i
područne (regionalne) samouprave u kojima je neovisno o udjelu
pripadnika nacionalnih manjina u ukupnom stanovništvu jedinice, pravo na
zamjenika općinskog načelnika, gradonačelnika, odnosno župana iz reda
pripadnika nacionalnih manjina propisano statutom jedinice.

U jedinicama lokalne samouprave u kojima pripadnici neke od nacionalnih
manjina čine većinu stanovništva, pripadnici hrvatskog naroda imaju
pravo na zastupljenost u izvršnom tijelu pod uvjetima kako je to
propisano za nacionalne manjine. Jedan zamjenik općinskog načelnika,
odnosno gradonačelnika bira se iz reda pripadnika hrvatskog naroda.

U jedinicama lokalne i područne (regionalne) samouprave u kojima se bira
zamjenik općinskog načelnika, gradonačelnika, odnosno župana iz reda
pripadnika nacionalnih manjina ili iz reda hrvatskog naroda sukladno
zakonu kojim se uređuje izbor izvršnog tijela, broj zamjenika povećava
se za jednoga.

U jedinicama lokalne i područne (regionalne) samouprave u kojima više od
jedne nacionalne manjine ostvaruje pravo na zamjenika općinskog
načelnika, gradonačelnika, odnosno župana, bira se zamjenik iz reda
pripadnika svake od tih nacionalnih manjina, u kojem slučaju se broj
zamjenika povećava za po jednog zamjenika iz reda svake od tih
nacionalnih manjina koje ostvaruju pravo na zamjenika.

Ako prije isteka mandata prestane mandat zamjeniku općinskog načelnika,
gradonačelnika, odnosno župana izabranom iz reda pripadnika nacionalnih
manjina, raspisat će se prijevremeni izbori za zamjenika iz reda
pripadnika nacionalnih manjina.

O svim promjenama tijekom mandata zamjenika općinskog načelnika,
gradonačelnika, odnosno župana izabranom iz reda pripadnika nacionalnih
manjina pročelnik upravnog tijela nadležnog za službeničke odnose u
jedinici lokalne, odnosno područne (regionalne) samouprave dužan je bez
odgode obavijestiti tijelo državne uprave nadležno za lokalnu i područnu
(regionalnu) samoupravu.

Članak 42. (NN [98/19](https://www.zakon.hr/cms.htm?id=40763))

Općinski načelnik, gradonačelnik, odnosno župan zastupa općinu, grad,
odnosno županiju.

Općinski načelnik, gradonačelnik, odnosno župan odgovoran je za zakonito
i pravilno obavljanje povjerenih poslova državne uprave tijelu državne
uprave nadležnom za upravni nadzor u odgovarajućem upravnom području.

Općinski načelnik, gradonačelnik, odnosno župan obavlja poslove utvrđene
statutom općine, grada, odnosno županije u skladu sa zakonom.

Općinski načelnik, gradonačelnik, odnosno župan, u obavljanju poslova iz
samoupravnog djelokruga općine, grada, odnosno županije ima pravo
obustaviti od primjene opći akt predstavničkog tijela. Ako ocijeni da je
tim aktom povrijeđen zakon ili drugi propis, općinski načelnik,
gradonačelnik, odnosno župan donijet će odluku o obustavi općeg akta u
roku od 8 dana od dana donošenja općeg akta. Općinski načelnik,
gradonačelnik, odnosno župan ima pravo zatražiti od predstavničkog
tijela da u roku od 8 dana od donošenja odluke o obustavi otkloni uočene
nedostatke u općem aktu.

Ako predstavničko tijelo ne otkloni uočene nedostatke iz stavka 4. ovoga
članka, općinski načelnik, gradonačelnik, odnosno župan dužan je bez
odgode o tome obavijestiti nadležno tijelo državne uprave u čijem je
djelokrugu opći akt i dostaviti mu odluku o obustavi općeg akta.

Članak 43. (NN [144/20](https://www.zakon.hr/cms.htm?id=46702))

Gradonačelnika koji ima zamjenika, odnosno župana u slučaju duže
odsutnosti ili drugih razloga spriječenosti u obavljanju njegove
dužnosti zamjenjuje zamjenik koji je izabran zajedno s njim, u skladu sa
statutom.

Gradonačelnik koji ima zamjenika i župan, u skladu sa statutom, mogu
obavljanje određenih poslova iz svog djelokruga povjeriti zamjeniku koji
je izabran zajedno s njima. Pri obavljanju povjerenih poslova zamjenik
je dužan pridržavati se uputa gradonačelnika, odnosno župana.
Povjeravanjem poslova iz svog djelokruga zamjeniku ne prestaje
odgovornost gradonačelnika, odnosno župana za njihovo obavljanje.

Članak 43.a (NN [144/20](https://www.zakon.hr/cms.htm?id=46702))

»Ako za vrijeme trajanja mandata općinskog načelnika i gradonačelnika
koji nemaju zamjenika nastupe okolnosti zbog kojih je općinski načelnik,
odnosno gradonačelnik onemogućen obavljati svoju dužnost zbog duže
odsutnosti ili drugih razloga spriječenosti, općinskog načelnika,
odnosno gradonačelnika zamijenit će privremeni zamjenik kojeg će
imenovati općinski načelnik, odnosno gradonačelnik na početku mandata iz
reda pripadnika nacionalnih manjina, odnosno pripadnika hrvatskoga
naroda u jedinicama u kojima pripadnici nacionalnih manjina čine većinu
stanovništva ili iz reda članova predstavničkog tijela.

Odluku o imenovanju privremenog zamjenika iz reda članova predstavničkog
tijela općinski načelnik, odnosno gradonačelnik može promijeniti tijekom
mandata.

Zamjenik općinskog načelnika, odnosno gradonačelnika iz reda pripadnika
nacionalnih manjina, odnosno pripadnika hrvatskoga naroda u jedinicama u
kojima pripadnici nacionalnih manjina čine većinu stanovništva ili član
predstavničkog tijela iz stavka 1. ovog članka je privremeni zamjenik
općinskog načelnika, odnosno gradonačelnika koji zamjenjuje općinskog
načelnika, odnosno gradonačelnika za vrijeme trajanja duže odsutnosti
ili drugih razloga spriječenosti zbog kojih je općinski načelnik,
odnosno gradonačelnik kojemu mandat nije prestao onemogućen obavljati
svoju dužnost.

Privremeni zamjenik ovlašten je obavljati samo redovne i nužne poslove
kako bi se osiguralo nesmetano funkcioniranje općine, odnosno grada.

Privremeni zamjenik za vrijeme zamjenjivanja općinskog načelnika,
odnosno gradonačelnika ostvaruje prava općinskog načelnika, odnosno
gradonačelnika.

Ako zbog okolnosti iz stavka 1. ovoga članka nastupi prestanak mandata
općinskog načelnika, odnosno gradonačelnika, u toj jedinici raspisat će
se prijevremeni izbori za općinskog načelnika, odnosno gradonačelnika.
Do provedbe prijevremenih izbora dužnost općinskog načelnika, odnosno
gradonačelnika obnašat će povjerenik Vlade Republike Hrvatske.

Ovlast privremenog zamjenika za zamjenjivanje općinskog načelnika,
odnosno gradonačelnika prestaje danom nastavljanja obavljanja dužnosti
općinskog načelnika, odnosno gradonačelnika po prestanku razloga zbog
kojih je općinski načelnik, odnosno gradonačelnik bio onemogućen u
obavljanju svoje dužnosti, odnosno u slučaju iz stavka 6. ovoga članka
danom stupanja na snagu rješenja o imenovanju povjerenika Vlade
Republike Hrvatske.

O okolnostima iz stavka 1. i 2. ovoga članka općinski načelnik, odnosno
gradonačelnik ili pročelnik upravnog tijela općine, odnosno grada
nadležnog za službeničke odnose dužan je obavijestiti predsjednika
predstavničkog tijela odmah po nastanku tih okolnosti.

O okolnostima iz stavka 6. ovoga članka predsjednik predstavničkog
tijela će u roku od 8 dana obavijestiti Vladu Republike Hrvatske radi
raspisivanja prijevremenih izbora za novog općinskog načelnika, odnosno
gradonačelnika.

Članak 44.

Izvršne poslove obavlja u općini općinski načelnik, u gradu
gradonačelnik i u županiji župan.

Izvršne poslove obavlja i zamjenik koji obnaša dužnost općinskog
načelnika, gradonačelnika i župana u slučaju iz članka 39. stavka 2.
ovoga Zakona.

Članak 45.-47.

Brisan.

Članak 48. (NN [123/17](https://www.zakon.hr/cms.htm?id=26157))

Općinski načelnik, gradonačelnik, odnosno župan:

1\. priprema prijedloge općih akata,

2\. izvršava ili osigurava izvršavanje općih akata predstavničkog
tijela,

3\. usmjerava djelovanje upravnih tijela jedinice lokalne, odnosno
područne (regionalne) samouprave u obavljanju poslova iz njihovoga
samoupravnog djelokruga te nadzire njihov rad,

4\. upravlja nekretninama i pokretninama u vlasništvu jedinice lokalne,
odnosno područne (regionalne) samouprave kao i njezinim prihodima i
rashodima, u skladu sa zakonom i statutom,

5\. odlučuje o stjecanju i otuđivanju nekretnina i pokretnina jedinice
lokalne, odnosno područne (regionalne) samouprave i drugom raspolaganju
imovinom u skladu s ovim Zakonom, statutom jedinice i posebnim
propisima,

6\. imenuje i razrješuje predstavnike jedinice lokalne, odnosno područne
(regionalne) samouprave u tijelima javnih ustanova, trgovačkih društava
i drugih pravnih osoba iz članka 35. stavka 1. točke 5. ovoga Zakona,
osim ako posebnim zakonom nije drugačije određeno,

7\. obavlja i druge poslove utvrđene zakonom i statutom.

U slučaju iz stavka 1. točke 5. ovoga članka općinski načelnik,
gradonačelnik, odnosno župan može odlučivati o visini pojedinačne
vrijednosti do najviše 0,5% iznosa prihoda bez primitaka ostvarenih u
godini koja prethodi godini u kojoj se odlučuje o stjecanju i otuđivanju
pokretnina i nekretnina, odnosno drugom raspolaganju imovinom. Ako je
taj iznos veći od 1.000.000,00 kuna, općinski načelnik, gradonačelnik
odnosno župan može odlučivati najviše do 1.000.000,00 kuna, a ako je taj
iznos manji od 70.000,00 kuna, tada može odlučivati najviše do 70.000,00
kuna. Stjecanje i otuđivanje nekretnina i pokretnina te drugo
raspolaganje imovinom mora biti planirano u proračunu jedinice i
provedeno u skladu sa zakonom.

O stjecanju i otuđivanju nekretnina i pokretnina te drugom raspolaganju
imovinom većom od vrijednosti utvrđenih stavkom 2. ovoga članka odlučuje
predstavničko tijelo jedinice lokalne, odnosno područne (regionalne)
samouprave.

Odluku o imenovanju i razrješenju iz stavka 1. točke 6. ovoga članka
općinski načelnik, gradonačelnik, odnosno župan dužan je objaviti u
prvom broju službenoga glasila jedinice lokalne i područne (regionalne)
samouprave koji slijedi nakon donošenja te odluke.

Članci 49.-52.

Brisani

### VI. UPRAVNI ODJELI I SLUŽBE JEDINICA LOKALNE I PODRUČNE (REGIONALNE) SAMOUPRAVE

Članak 53. (NN [123/17](https://www.zakon.hr/cms.htm?id=26157),
[98/19](https://www.zakon.hr/cms.htm?id=40763))

Za obavljanje poslova iz samoupravnog djelokruga jedinica lokalne i
područne (regionalne) samouprave kao i povjerenih poslova državne uprave
ustrojavaju se upravni odjeli i službe (upravna tijela).

U općinama i gradovima može se ustrojiti jedinstveni upravni odjel za
obavljanje svih poslova iz samoupravnog djelokruga.

U obavljanju povjerenih poslova državne uprave upravna tijela jedinica
imaju ovlasti i obveze tijela državne uprave sukladno zakonu kojim se
uređuje sustav državne uprave.

Ustrojstvo upravnih tijela iz stavka 1. i 2. ovoga članka uređuje se
općim aktom jedinice lokalne, odnosno područne (regionalne) samouprave u
skladu sa statutom i zakonom.

Članak 53.a (NN [123/17](https://www.zakon.hr/cms.htm?id=26157))

Upravnim tijelima upravljaju pročelnici koje na temelju javnog natječaja
imenuje općinski načelnik, gradonačelnik, odnosno župan.

Općinski načelnik, gradonačelnik, odnosno župan može razriješiti
pročelnike iz stavka 1. ovoga članka:

1\. ako pročelnik sam zatraži razrješenje,

2\. ako nastanu takvi razlozi koji po posebnim propisima kojima se
uređuju službenički odnosi dovode do prestanka službe,

3\. ako pročelnik ne postupa po propisima ili općim aktima jedinice
lokalne i područne (regionalne) samouprave, ili neosnovano ne izvršava
odluke tijela jedinice lokalne i područne (regionalne) samouprave, ili
postupa protivno njima,

4\. ako pročelnik svojim nesavjesnim ili nepravilnim radom prouzroči
jedinici lokalne i područne (regionalne) samouprave veću štetu, ili ako
zanemaruje ili nesavjesno obavlja svoje dužnosti koje mogu štetiti
interesima službe u obavljanju poslova jedinica lokalne i područne
(regionalne) samouprave.

Pročelnik koji bude razriješen sukladno stavku 2. točkama 1., 3. i 4.«.
ovoga članka rasporedit će se na drugo slobodno radno mjesto u jedno od
upravnih tijela jedinice lokalne i područne (regionalne) samouprave, za
koje ispunjava stručne uvjete.

Na prava, obveze i odgovornosti kao i druga pitanja u svezi s radom
pročelnika koja nisu uređena ovim Zakonom, primjenjuju se odredbe zakona
kojima se uređuje radni odnos službenika i namještenika u tijelima
jedinice lokalne i područne (regionalne) samouprave.

Članak 54. (NN [123/17](https://www.zakon.hr/cms.htm?id=26157))

Dvije ili više jedinica lokalne samouprave mogu obavljanje pojedinih
poslova iz svoga samoupravnog djelokruga organizirati zajednički,
osobito u svrhu pripreme projekata za povlačenje novčanih sredstava iz
fondova Europske unije.

Za obavljanje poslova iz samoupravnog djelokruga na način iz stavka 1.
ovoga članka jedinice lokalne samouprave mogu osnovati zajedničko
tijelo, zajednički upravni odjel ili službu, zajedničko trgovačko
društvo ili mogu zajednički organizirati njihovo obavljanje u skladu s
posebnim zakonima.

Međusobni odnosi jedinica lokalne samouprave u zajedničkom organiziranju
obavljanja poslova iz samoupravnog djelokruga uređuju se posebnim
sporazumom u skladu sa zakonom i njihovim statutima i općim aktima.

Članak 54.a

O osnivanju, ustrojstvu i djelokrugu zajedničkog upravnog tijela iz
članka 54. ovoga Zakona odlučuju predstavnička tijela jedinica lokalne
samouprave.

Temeljem odluke predstavničkih tijela općinski načelnici i
gradonačelnici sklopit će sporazum o osnivanju zajedničkog upravnog
tijela kojim se propisuje financiranje, način upravljanja, odgovornost,
statusna pitanja službenika i namještenika i druga pitanja od značaja za
to tijelo.

Članak 55.

Statutom županije mogu se za obavljanje određenih poslova iz njezinoga
samoupravnog djelokruga osnovati upravna tijela i izvan njezinog
sjedišta.

Članak 56. (NN [144/20](https://www.zakon.hr/cms.htm?id=46702))

Upravne, stručne i ostale poslove u tijelima jedinica lokalne i jedinica
područne (regionalne) samouprave obavljaju službenici i namještenici.

Službenici obavljaju upravne i stručne poslove iz djelokruga tijela u
kojem rade, a namještenici obavljaju prateće i pomoćne poslove.

Jedinice lokalne samouprave dužne su osigurati obavljanje upravnih i
stručnih poslova iz stavaka 1. i 2. ovoga članka u okviru svojih
upravnih tijela.

Jedinice lokalne samouprave koje nemaju mogućnost osigurati obavljanje
upravnih i stručnih poslova u okviru svojih upravnih tijela dužne su
osigurati obavljanje tih poslova zajednički s drugom jedinicom lokalne
samouprave.

Prava, obveze i odgovornosti kao i druga pitanja od značenja za rad
službenika i namještenika u upravnim tijelima jedinica lokalne
samouprave i jedinica područne (regionalne) samouprave uređuju se
posebnim zakonom.

Članak 56.a

Pripadnici nacionalnih manjina koji sukladno odredbama Ustavnog zakona o
pravima nacionalnih manjina imaju pravo na razmjernu zastupljenost u
predstavničkim tijelima jedinice lokalne i područne (regionalne)
samouprave, imaju pravo na zastupljenost u upravnim tijelima tih
jedinica.

Jedinice lokalne i područne (regionalne) samouprave iz stavka 1. ovoga
članka dužne su politiku upošljavanja novih službenika, odnosno
službenika koji se primaju na upražnjena radna mjesta provoditi na način
koji će osigurati poštivanje prava pripadnicima nacionalnih manjina.

Članak 56.b

Službenici u lokalnoj i područnoj (regionalnoj) samoupravi poticat će se
na trajno stručno osposobljavanje i usavršavanje putem tečajeva,
seminara i školovanja.

Trajno osposobljavanje i usavršavanje službenika u lokalnoj i područnoj
(regionalnoj) samoupravi provodit će se na osnovi strategije i plana
trajnog osposobljavanja i usavršavanja lokalnih službenika, koje će na
temelju zajedničkog prijedloga nacionalnog saveza jedinica lokalne i
područne (regionalne) samouprave i tijela državne uprave nadležnog za
poslove lokalne i područne (regionalne) samouprave donijeti Vlada
Republike Hrvatske.

Članak 56.c

Vlada Republike Hrvatske će putem posebne ustanove provoditi trajno
osposobljavanje lokalnih dužnosnika i službenika, u suradnji s
nacionalnim udrugama jedinica lokalne i područne (regionalne)
samouprave.

### VII. MJESNA SAMOUPRAVA

Članak 57.

Mjesni odbor osniva se statutom jedinice lokalne samouprave kao oblik
neposrednog sudjelovanja građana u odlučivanju o lokalnim poslovima od
neposrednog i svakodnevnog utjecaja na život i rad građana.

Mjesni odbor osniva se za jedno naselje, više međusobno povezanih manjih
naselja ili za dio većeg naselja, odnosno grada koji u odnosu na ostale
dijelove čini zasebnu razgraničenu cjelinu (dio naselja).

Članak 58. (NN [123/17](https://www.zakon.hr/cms.htm?id=26157))

Inicijativu i prijedlog za osnivanje mjesnog odbora mogu dati građani i
članovi predstavničkog tijela te druga tijela određena u statutu općine,
odnosno grada.

Članak 59.

Statutom općine, odnosno grada, u skladu sa zakonom, uredit će se
postupak davanja inicijative i podnošenja prijedloga za osnivanje
mjesnog odbora, djelokrug i ovlasti tijela mjesnog odbora, utvrđivanje
programa rada mjesnog odbora, osnove pravila mjesnog odbora, način
financiranja njihove djelatnosti, obavljanje administrativnih i drugih
poslova za njihove potrebe te druga pitanja od važnosti za ostvarivanje
njihovih prava i obveza utvrđenih zakonom, statutom i drugim općim aktom
predstavničkog tijela.

Statutom, odnosno drugim općim aktom općine ili grada uredit će se sva
pitanja vezana uz izbore i obavljanje dužnosti članova vijeća mjesnog
odbora.

Članak 60.

Statutom općine, odnosno grada može se mjesnom odboru povjeriti
obavljanje pojedinih poslova iz samoupravnog djelokruga općine ili
grada, koja su od neposrednog i svakodnevnog utjecaja na život i rad
građana na području mjesnog odbora.

Sredstva za obavljanje poslova iz stavka 1. ovoga članka osiguravaju se
u proračunu općine, odnosno grada.

Članak 61. (NN [98/19](https://www.zakon.hr/cms.htm?id=40763))

Tijela mjesnog odbora su vijeće mjesnog odbora i predsjednik vijeća
mjesnog odbora.

Vijeće mjesnog odbora biraju građani s područja mjesnog odbora koji
imaju biračko pravo.

Za člana vijeća mjesnog odbora može biti biran građanin koji ima biračko
pravo i prebivalište na području mjesnog odbora čije se vijeće bira.

Članovi vijeća mjesnog odbora biraju se na neposrednim izborima, tajnim
glasovanjem, razmjernim izbornim sustavom. Postupak izbora članova
vijeća mjesnog odbora uređuje predstavničko tijelo općim aktom,
odgovarajućom primjenom odredaba zakona kojim se uređuje izbor članova
predstavničkih tijela jedinica lokalne samouprave.

Mandat članova vijeća mjesnog odbora traje četiri godine.

Članak 61.a

Jedinica lokalne samouprave koja ima osnovane mjesne odbore dužna je
provoditi izbore za članove vijeća mjesnih odbora.

Izbore za članove vijeća mjesnih odbora raspisuje predstavničko tijelo.

Članak 61.b (NN [98/19](https://www.zakon.hr/cms.htm?id=40763))

Prigovore zbog nepravilnosti u postupku kandidiranja i izbora članova
vijeća mjesnih odbora rješava nadležno izborno povjerenstvo, utvrđeno
općim aktom predstavničkog tijela.

Protiv rješenja nadležnog izbornog povjerenstva podnositelj prigovora
koji je nezadovoljan takvim rješenjem, ima pravo žalbe nadležnom
upravnom tijelu u županiji, odnosno nadležnom gradskom uredu u Gradu
Zagrebu.

Članak 61.c

Vijeće mjesnog odbora donosi program rada mjesnog odbora, pravila
mjesnog odbora, poslovnik o svom radu u skladu sa statutom, financijski
plan i godišnji obračun te obavlja i druge poslove utvrđene zakonom i
statutom.

Članak 62.

Vijeće mjesnog odbora iz svoga sastava većinom glasova svih članova bira
predsjednika vijeća na vrijeme od četiri godine.

Predsjednik vijeća mjesnog odbora, u skladu sa statutom, predstavlja
mjesni odbor i za svoj rad odgovara vijeću mjesnog odbora.

Za obavljanje poslova iz članka 60. ovoga Zakona predsjednik vijeća
mjesnog odbora odgovara općinskom načelniku, odnosno gradonačelniku.

Članak 63. (NN [144/20](https://www.zakon.hr/cms.htm?id=46702))

Brisan.

Članak 64. (NN [123/17](https://www.zakon.hr/cms.htm?id=26157))

Nadzor nad zakonitošću rada tijela mjesnog odbora obavlja općinski
načelnik, odnosno gradonačelnik te na njegov prijedlog predstavničko
tijelo može raspustiti vijeće mjesnog odbora, ako ono učestalo krši
statut jedinice, pravila mjesnog odbora ili ne izvršava povjerene mu
poslove.

Članak 65.

U gradovima se mogu statutom osnivati gradski kotarevi ili gradske
četvrti kao posebni oblici mjesne samouprave.

Gradski kotar, odnosno gradska četvrt je oblik mjesne samouprave koji se
osniva za područje koje predstavlja gradsku, gospodarsku i društvenu
cjelinu, a koje je povezano zajedničkim interesima građana.

Djelokrug, ovlasti i tijela gradskih kotareva, odnosno gradskih četvrti
uređuju se statutom grada shodno odredbama ovoga Zakona koje se odnose
na mjesnu samoupravu u mjesnim odborima.

Članak 66.

Mjesni odbori, gradske četvrti i gradski kotarevi pravne su osobe.

### VIII. IMOVINA I FINANCIRANJE LOKALNE I PODRUČNE (REGIONALNE) SAMOUPRAVE

#### 1. IMOVINA JEDINICA LOKALNE I PODRUČNE (REGIONALNE) SAMOUPRAVE

Članak 67. (NN [123/17](https://www.zakon.hr/cms.htm?id=26157))

Sve pokretne i nepokretne stvari te imovinska prava koje pripadaju
jedinici lokalne, odnosno područne (regionalne) samouprave čine njezinu
imovinu.

Jedinica lokalne, odnosno područne (regionalne) samouprave mora
upravljati, koristiti se i raspolagati svojom imovinom pažnjom dobrog
gospodara.

#### 2. FINANCIRANJE JEDINICA LOKALNE I PODRUČNE (REGIONALNE) SAMOUPRAVE

Članak 68. (NN [123/17](https://www.zakon.hr/cms.htm?id=26157))

Jedinica lokalne samouprave i jedinica područne (regionalne) samouprave
ima prihode kojima u okviru svoga samoupravnog djelokruga slobodno
raspolaže.

Prihodi jedinice lokalne samouprave i jedinice područne (regionalne)
samouprave moraju biti razmjerni s poslovima koje obavljaju njihova
tijela u skladu sa zakonom.

Prihodi jedinice lokalne, odnosno područne (regionalne) samouprave su:

1\. općinski, gradski, odnosno županijski porezi, prirez, naknade,
doprinosi i pristojbe,

2\. prihodi od stvari u njezinom vlasništvu i imovinskih prava,

3\. prihodi od trgovačkih društava i drugih pravnih osoba u njezinom
vlasništvu, odnosno u kojima ima udio ili dionice,

4\. prihodi od naknada za koncesije,

5\. novčane kazne i oduzeta imovinska korist za prekršaje koje sama
propiše u skladu sa zakonom,

6\. udio u zajedničkom porezu,

7\. sredstva pomoći Republike Hrvatske predviđena u državnom proračunu,

8\. drugi prihodi određeni zakonom.

Članak 68.a (NN [144/20](https://www.zakon.hr/cms.htm?id=46702))

Općina, grad i županija dužne su javno objaviti informacije o trošenju
proračunskih sredstava na svojim mrežnim stranicama tako da te
informacije budu lako dostupne i pretražive.

Objava informacija iz stavka 1. ovoga članka obavlja se u skladu s
odredbama zakona kojim se uređuje planiranje, izrada, donošenje i
izvršavanje proračuna te uputa i drugih akata ministarstva nadležnog za
financije.

Članak 69. (NN [123/17](https://www.zakon.hr/cms.htm?id=26157))

Temeljni financijski akt jedinice lokalne i područne (regionalne)
samouprave je proračun.

Općinski načelnik, gradonačelnik, odnosno župan, kao jedini ovlašteni
predlagatelj, dužan je utvrditi prijedlog proračuna i podnijeti ga
predstavničkom tijelu na donošenje u roku utvrđenom posebnim zakonom.

Proračun donosi predstavničko tijelo jedinice lokalne i područne
(regionalne) samouprave u skladu s posebnim zakonom.

Članak 69.a (NN [123/17](https://www.zakon.hr/cms.htm?id=26157))

Ako općinski načelnik, gradonačelnik, odnosno župan ne predloži proračun
predstavničkom tijelu ili povuče prijedlog prije glasovanja o proračunu
u cjelini te ne predloži novi prijedlog proračuna u roku koji omogućuje
njegovo donošenje, Vlada Republike Hrvatske će na prijedlog tijela
državne uprave nadležnog za lokalnu i područnu (regionalnu) samoupravu
razriješiti općinskog načelnika, gradonačelnika, odnosno župana i
njihovog zamjenika koji je izabran zajedno s njima.

U slučaju iz stavka 1. ovoga članka Vlada Republike Hrvatske imenovat će
povjerenika Vlade Republike Hrvatske za obavljanje poslova iz
nadležnosti općinskog načelnika, gradonačelnika, odnosno župana i
raspisati prijevremene izbore za općinskog načelnika, gradonačelnika,
odnosno župana sukladno posebnom zakonu.

Novoizabrani općinski načelnik, gradonačelnik, odnosno župan dužan je
predložiti predstavničkom tijelu proračun u roku od 45 dana od dana
stupanja na dužnost.

Predstavničko tijelo mora donijeti proračun iz stavka 3. ovog članka u
roku od 45 dana od dana kada ga je općinski načelnik, gradonačelnik,
odnosno župan predložio predstavničkom tijelu.

Rješenje Vlade Republike Hrvatske o razrješenju općinskog načelnika,
gradonačelnika, odnosno župana iz stavka 1. ovoga članka stupa na snagu
danom objave u »Narodnim novinama«.

Protiv rješenja Vlade Republike Hrvatske iz stavka 5. ovoga članka
razriješeni općinski načelnik, gradonačelnik, odnosno župan može
podnijeti tužbu Visokom upravnom sudu Republike Hrvatske u roku od 8
dana od dana objave rješenja.

Postupak rješavanja o tužbi protiv rješenja Vlade Republike Hrvatske je
hitan.

Visoki upravni sud Republike Hrvatske odlučit će o tužbi u roku od 30
dana od dana primitka tužbe te svoju odluku bez odgađanja dostaviti
Vladi Republike Hrvatske i razriješenom općinskom načelniku,
gradonačelniku, odnosno županu.

Odluka Visokog upravnog suda Republike Hrvatske objavljuje se u
»Narodnim novinama«.

Ako je tužba odbačena ili odbijena, Vlada Republike Hrvatske će
raspisati prijevremene izbore za općinskog načelnika, gradonačelnika,
odnosno župana u roku od 90 dana od dana objave odluke Visokog upravnog
suda Republike Hrvatske u »Narodnim novinama«.

Članak 70. (NN [123/17](https://www.zakon.hr/cms.htm?id=26157), (NN
[144/20](https://www.zakon.hr/cms.htm?id=46702)))

Ako predstavničko tijelo ne donese proračun prije početka proračunske
godine, privremeno se, a najduže za prva tri mjeseca proračunske godine,
na osnovi odluke o privremenom financiranju, nastavlja financiranje
poslova, funkcija i programa tijela jedinica lokalne i područne
(regionalne) samouprave i drugih proračunskih i izvanproračunskih
korisnika u skladu s posebnim zakonom.

Odluku o privremenom financiranju iz stavka 1. ovoga članka donosi do
31. prosinca predstavničko tijelo u skladu s posebnim zakonom na
prijedlog općinskog načelnika, gradonačelnika, odnosno župana ili
povjerenika Vlade Republike Hrvatske, te drugog ovlaštenog predlagatelja
utvrđenog poslovnikom predstavničkog tijela.

U slučaju kada je raspušteno samo predstavničko tijelo, a općinski
načelnik, gradonačelnik, odnosno župan nije razriješen, do imenovanja
povjerenika Vlade Republike Hrvatske, financiranje se obavlja
izvršavanjem redovnih i nužnih rashoda i izdataka temeljem odluke o
financiranju nužnih rashoda i izdataka koju donosi općinski načelnik,
gradonačelnik, odnosno župan.

Po imenovanju povjerenika Vlade Republike Hrvatske, općinski načelnik,
gradonačelnik, odnosno župan predlaže povjereniku novu odluku o
financiranju nužnih rashoda i izdataka u koju su uključeni ostvareni
prihodi i primici te izvršeni rashodi i izdaci u vremenu do dolaska
povjerenika.

Ako se do 31. ožujka ne donese proračun, povjerenik donosi odluku o
financiranju nužnih rashoda i izdataka za razdoblje do donošenja
proračuna.

Odluka o financiranju nužnih rashoda i izdataka iz stavaka 3., 4. i 5.
ovoga članka sadržajno odgovara odluci o privremenom financiranju
propisanoj posebnim zakonom, ali razmjerno razdoblju za koje se donosi.

Članak 70.a (NN [144/20](https://www.zakon.hr/cms.htm?id=46702))

Ako do isteka roka privremenog financiranja nije donesen proračun u
jedinici u kojoj je općinski načelnik, odnosno gradonačelnik koji nema
zamjenika onemogućen u obavljanju svoje dužnosti, financiranje se
obavlja izvršavanjem redovnih i nužnih rashoda i izdataka temeljem
odluke o financiranju nužnih rashoda i izdataka koju donosi
predstavničko tijelo na prijedlog privremenog zamjenika općinskog
načelnika, odnosno gradonačelnika iz članka 43.a ovoga Zakona.

Članak 70.b (NN [144/20](https://www.zakon.hr/cms.htm?id=46702))

Kada je u jedinici konstituirano novoizabrano predstavničko tijelo nakon
provedenih prijevremenih izbora, do donošenja proračuna jedinice
financiranje se obavlja izvršavanjem redovnih i nužnih rashoda i
izdataka temeljem odluke o financiranju nužnih rashoda i izdataka koju
donosi općinski načelnik, gradonačelnik, odnosno župan.

Članak 70.c (NN [144/20](https://www.zakon.hr/cms.htm?id=46702))

Kada u postupku nadzora zakonitosti općeg akta nadležno tijelo državne
uprave donese odluku o obustavi proračuna, odnosno odluku o potvrdi
odluke općinskog načelnika, gradonačelnika, odnosno župana o obustavi
proračuna, za vrijeme trajanja obustave proračuna financiranje se
obavlja izvršavanjem redovnih i nužnih rashoda i izdataka temeljem
odluke o financiranju nužnih rashoda i izdataka koju donosi općinski
načelnik, gradonačelnik, odnosno župan.

Ako Visoki upravni sud Republike Hrvatske u postupku ocjene zakonitosti
općeg akta ukine proračun jedinice lokalne i područne (regionalne)
samouprave, predstavničko tijelo dužno je donijeti proračun u roku od 45
dana od objave presude Visokog upravnog suda Republike Hrvatske u
»Narodnim novinama«. Do donošenja proračuna financiranje se obavlja
izvršavanjem redovnih i nužnih rashoda i izdataka temeljem odluke o
financiranju nužnih rashoda i izdataka koju donosi općinski načelnik,
gradonačelnik, odnosno župan.

Članak 70.d (NN [144/20](https://www.zakon.hr/cms.htm?id=46702))

Na sadržaj odluke o financiranju nužnih rashoda i izdataka iz članaka
70.a, 70.b i 70.c ovoga Zakona primjenjuje se odredba članka 70. stavka
6. ovoga Zakona.

Članak 71.

Ukupno materijalno i financijsko poslovanje općine, grada i županije
nadzire njihovo predstavničko tijelo.

Članak 72.

Ministarstvo financija, odnosno drugo zakonom određeno tijelo, nadzire
zakonitost materijalnog i financijskog poslovanja jedinica lokalne
samouprave i jedinica područne (regionalne) samouprave.

### IX. AKTI JEDINICA LOKALNE I PODRUČNE (REGIONALNE) SAMOUPRAVE

#### 1. OPĆI AKTI

Članak 73. (NN [123/17](https://www.zakon.hr/cms.htm?id=26157))

Predstavničko tijelo općine, grada i županije u svom samoupravnom
djelokrugu donosi odluke i druge opće akte, u skladu sa svojim statutom.

Prije nego što stupi na snagu opći akt obavezno se objavljuje u
službenom glasilu jedinice.

Ako općina i grad nema svoje službeno glasilo, opći akt općine i grada
objavljuje se u službenom glasilu županije.

Opći akt stupa na snagu najranije osmi dan od dana njegove objave.
Iznimno, općim se aktom može iz osobito opravdanih razloga odrediti da
stupa na snagu prvog dana od dana objave.

Opći akt ne može imati povratno djelovanje.

Članak 74. (NN [123/17](https://www.zakon.hr/cms.htm?id=26157))

Općinski načelnik, gradonačelnik i župan osiguravaju izvršavanje općih
akata predstavničkog tijela na način i u postupku propisanom statutom
jedinice lokalne, odnosno područne (regionalne) samouprave te nadziru
zakonitost rada upravnih tijela koja obavljaju poslove iz samoupravnog
djelokruga jedinice lokalne, odnosno područne (regionalne) samouprave.

Članak 75. (NN [123/17](https://www.zakon.hr/cms.htm?id=26157))

Upravna tijela osnovana za obavljanje poslova iz samoupravnog djelokruga
jedinice lokalne, odnosno područne (regionalne) samouprave neposredno
izvršavaju provođenje općih akata svojih predstavničkih tijela.

#### 2. POJEDINAČNI AKTI

Članak 76. (NN [98/19](https://www.zakon.hr/cms.htm?id=40763))

Upravna tijela jedinica lokalne samouprave i jedinica područne
(regionalne) samouprave u izvršavanju općih akata predstavničkog tijela
donose pojedinačne akte kojima rješavaju o pravima, obvezama i pravnim
interesima fizičkih i pravnih osoba (upravne stvari).

Upravna tijela jedinica lokalne i područne (regionalne) samouprave u
obavljanju povjerenih poslova državne uprave rješavaju u upravnim
stvarima u prvom stupnju.

Protiv pojedinačnih akata iz stavka 1. ovoga članka koje donose općinska
i gradska upravna tijela, može se izjaviti žalba nadležnom upravnom
tijelu županije, a protiv pojedinačnih akata koja u prvom stupnju donose
upravna tijela županije i velikih gradova, može se izjaviti žalba
nadležnom ministarstvu, ako posebnim zakonom nije drukčije propisano.

Protiv pojedinačnih akata iz stavka 2. ovoga članka koje donose upravna
tijela jedinica lokalne i područne (regionalne) samouprave u obavljanju
povjerenih poslova državne uprave može se izjaviti žalba nadležnom
tijelu državne uprave u skladu s posebnim zakonom kojim se uređuje
pojedino upravno područje

Na donošenje akata iz ovoga članka primjenjuju se odredbe Zakona o općem
upravnom postupku.

Protiv pojedinačnih akata iz ovoga članka može se pokrenuti upravni spor
sukladno odredbama Zakona o upravnim sporovima.

Odredbe ovoga članka odnose se i na pojedinačne akte koje donose pravne
osobe kojima je odlukom predstavničkog tijela, u skladu sa zakonom,
povjereno obavljanje javnih ovlasti u poslovima iz samoupravnog
djelokruga jedinice.

Članak 77.

Brisan.

Članak 77.a

Protiv pojedinačnih akata predstavničkog tijela i općinskog načelnika,
gradonačelnika, odnosno župana kojima se rješava o pravima, obvezama i
pravnim interesima fizičkih i pravnih osoba, ako posebnim zakonom nije
drukčije propisano, ne može se izjaviti žalba, već se može pokrenuti
upravni spor.

Članak 77.b

Nadzor zakonitosti pojedinačnih neupravnih akata koje u samoupravnom
djelokrugu donose predstavnička i izvršna tijela općina, gradova i
županija obavljaju nadležna tijela državne uprave, svako u svojem
djelokrugu, sukladno posebnom zakonu.

U provedbi nadzora nadležno tijelo oglasit će pojedinačni ne-upravni akt
ništavim u slučaju:

1\. ako je akt donijelo neovlašteno tijelo,

2\. ako je u postupku donošenja akta povrijeđen zakon, statut ili drugi
opći akt jedinice,

3\. ako se akt odnosi na pitanje koje nije u djelokrugu jedinice lokalne
i područne (regionalne) samouprave,

4\. ako je nepravilno primijenjen zakon ili drugi propis, odnosno opći
akt.

U slučaju iz stavka 2. ovoga članka ovlašteno tijelo može donijeti
rješenje u roku od godine dana od donošenja pojedinačnog akta.

Protiv rješenja kojim se pojedinačni neupravni akt proglašava ništavim
nije dopuštena žalba, ali se može pokrenuti upravni spor pred nadležnim
upravnim sudom.

### X. DRŽAVNI NADZOR I ZAŠTITA LOKALNE I PODRUČNE (REGIONALNE) SAMOUPRAVE

Članak 78.

Država radi zaštite ustavnosti i zakonitosti kao i zaštite prava građana
obavlja nadzor nad zakonitošću rada i akata tijela jedinica lokalne i
područne (regionalne) samouprave.

#### 1. NADZOR ZAKONITOSTI RADA I OPĆIH AKATA

Članak 78.a

Nadzor zakonitosti rada predstavničkog tijela obavlja tijelo državne
uprave nadležno za lokalnu i područnu (regionalnu) samoupravu.

Kada utvrdi nepravilnosti u radu predstavničkog tijela, tijelo državne
uprave nadležno za lokalnu i područnu (regionalnu) samoupravu donijet će
odluku kojom će sjednicu predstavničkog tijela ili njezin dio proglasiti
nezakonitom, a akte donesene na sjednici proglasiti ništavim.

Protiv odluke iz stavka 2. ovoga članka nije dopuštena žalba, ali se
može pokrenuti upravni spor pred Visokim upravnim sudom Republike
Hrvatske.

Članak 79. (NN [98/19](https://www.zakon.hr/cms.htm?id=40763))

Nadzor zakonitosti općih akata koje u samoupravnom djelokrugu donose
predstavnička tijela općina, gradova i županija obavljaju nadležna
tijela državne uprave, svako u svojem djelokrugu, sukladno posebnom
zakonu.

Predsjednik predstavničkog tijela dužan je dostaviti statut, poslovnik,
proračun ili drugi opći akt (u daljnjem tekstu: opći akt) nadležnom
tijelu državne uprave u čijem je djelokrugu opći akt zajedno sa izvatkom
iz zapisnika koji se odnosi na postupak donošenja općeg akta propisan
statutom i poslovnikom, u roku od 15 dana od dana donošenja općeg akta.

Predsjednik predstavničkog tijela dužan je akte iz stavka 2. ovoga
članka bez odgode dostaviti općinskom načelniku, gradonačelniku, odnosno
županu.

Članak 80. (NN [98/19](https://www.zakon.hr/cms.htm?id=40763))

Kad nadležno tijelo državne uprave ocijeni da su odredbe općeg akta
jedinice lokalne, odnosno područne (regionalne) samouprave u suprotnosti
s Ustavom i zakonom ili da su u postupku donošenja općeg akta počinjene
nepravilnosti, bez odgode će dati uputu predstavničkom tijelu da u roku
od 15 dana od primitka upute otkloni uočene nedostatke.

Ako predstavničko tijelo ne postupi po uputi nadležnog tijela državne
uprave i ne otkloni uočene nedostatke u roku iz stavka 1. ovoga članka,
nadležno tijelo državne uprave donosi odluku o obustavi od primjene
općeg akta ili pojedinih odredaba općeg akta (u daljnjem tekstu: odluka
o obustavi) koja mora biti obrazložena.

Odluku o obustavi nadležno tijelo državne uprave dužno je donijeti u
roku od 60 dana od isteka roka iz stavka 1. ovoga članka.

Odluka o obustavi dostavlja se bez odgode predsjedniku predstavničkog
tijela koje je donijelo opći akt, općinskom načelniku, gradonačelniku
ili županu te tijelu državne uprave nadležnom za lokalnu i područnu
(regionalnu) samoupravu.

Odluka o obustavi obvezno se objavljuje u službenom glasilu jedinice.

Članak 80.a (NN [98/19](https://www.zakon.hr/cms.htm?id=40763))

Postupajući po odluci općinskog načelnika, gradonačelnika, odnosno
župana o obustavi iz članka 42. stavka 4. ovoga Zakona, u roku od 30
dana od zaprimanja odluke nadležno tijelo državne uprave donijet će:

1\. odluku o potvrdi odluke općinskog načelnika, gradonačelnika, odnosno
župana o obustavi ako odluku ocijeni osnovanom,

2\. odluku o ukidanju odluke općinskog načelnika, gradonačelnika,
odnosno župana o obustavi ako odluku ocijeni neosnovanom.

Odluke iz stavka 1. ovoga članka dostavljaju se bez odgode predsjedniku
predstavničkog tijela koje je donijelo opći akt, općinskom načelniku,
gradonačelniku ili županu te tijelu državne uprave nadležnom za lokalnu
i područnu (regionalnu) samoupravu.

Odluke iz stavka 1. ovoga članka obvezno se objavljuju u službenom
glasilu jedinice.

Članak 80.b (NN [98/19](https://www.zakon.hr/cms.htm?id=40763))

Osim u nadzoru zakonitosti općih akata iz članaka 79., 80. i 80.a ovoga
Zakona, sva tijela državne uprave u okviru svoga djelokruga utvrđenog
posebnim zakonom mogu neposredno provoditi nadzor zakonitosti općih
akata koje u samoupravnom djelokrugu donose predstavnička tijela općina,
gradova i županija i donijeti odluku o obustavi.

Odluka o obustavi iz stavka 1. ovoga članka dostavlja se bez odgode
predsjedniku predstavničkog tijela koje je donijelo opći akt, općinskom
načelniku, gradonačelniku ili županu te tijelu državne uprave nadležnom
za lokalnu i područnu (regionalnu) samoupravu.

Odluka o obustavi obvezno se objavljuje u službenom glasilu jedinice.

Postupak nadzora zakonitosti općeg akta iz stavka 1. ovoga članka
nadležno tijelo državne uprave može provesti u svakom trenutku po
stjecanju saznanja da opći akt ili pojedine odredbe općeg akta nisu
suglasne s Ustavom ili zakonom.

Članak 81. (NN [98/19](https://www.zakon.hr/cms.htm?id=40763))

Brisan.

Članak 82. (NN [98/19](https://www.zakon.hr/cms.htm?id=40763))

Kada nadležno tijelo državne uprave donese odluku o obustavi, odnosno
odluku o potvrdi odluke općinskog načelnika, gradonačelnika, odnosno
župana o obustavi, podnijet će Visokom upravnom sudu Republike Hrvatske
zahtjev za ocjenu zakonitosti općeg akta u roku od 30 dana od donošenja
odluke o obustavi, odnosno odluke o potvrdi odluke općinskog načelnika,
gradonačelnika ili župana o obustavi.

O podnošenju zahtjeva za ocjenu zakonitosti općeg akta nadležno tijelo
državne uprave obavijestit će bez odgode predsjednika predstavničkog
tijela koje je donijelo obustavljeni opći akt, općinskog načelnika,
gradonačelnika ili župana te tijelo državne uprave nadležno za lokalnu i
područnu (regionalnu) samoupravu.

Ako nadležno tijelo državne uprave ne podnese Visokom upravnom sudu
Republike Hrvatske zahtjev za ocjenu zakonitosti općeg akta u roku iz
stavka 1. ovoga članka, obustava od primjene općeg akta prestaje istekom
tog roka.

Članak 82.a (NN [98/19](https://www.zakon.hr/cms.htm?id=40763))

Na nadzor zakonitosti statuta jedinica lokalne i područne (regionalne)
samouprave odgovarajuće se primjenjuju odredbe članaka 79., 80., 80.a i
80.b ovoga Zakona.

Kad tijelo državne uprave nadležno za lokalnu i područnu (regionalnu)
samoupravu obustavi od primjene statut jedinice ili pojedine odredbe
statuta, odnosno kad potvrdi odluku općinskog načelnika, gradonačelnika,
odnosno župana o obustavi od primjene statuta jedinice ili pojedinih
odredaba statuta, predložit će bez odgode Vladi Republike Hrvatske da
pokrene postupak za ocjenu suglasnosti statuta jedinice s Ustavom i
zakonom pred Ustavnim sudom Republike Hrvatske.

Vlada Republike Hrvatske pokrenut će postupak za ocjenu suglasnosti
statuta s Ustavom i zakonom pred Ustavnim sudom Republike Hrvatske u
roku od 30 dana od dana primitka prijedloga za pokretanjem postupka.

Ukoliko Vlada Republike Hrvatske ne pokrene postupak za ocjenu
suglasnosti statuta s Ustavom i zakonom pred Ustavnim sudom Republike
Hrvatske u roku od 30 dana od dana primitka prijedloga za pokretanje
postupka, prestaje obustava od primjene općeg akta.

#### 2. NADZOR NAD OBAVLJANJEM POVJERENIH POSLOVA DRŽAVNE UPRAVE

Članak 83. (NN [98/19](https://www.zakon.hr/cms.htm?id=40763))

Nadležno tijelo državne uprave u upravnom nadzoru nad obavljanjem
povjerenih poslova državne uprave može upravnim tijelima jedinica davati
opće i pojedinačne upute te poduzimati mjere i radnje utvrđene zakonom
kojim se uređuje sustav državne uprave.

#### 3. RASPUŠTANJE PREDSTAVNIČKOG TIJELA I ZAŠTITA PRAVA NA LOKALNU I PODRUČNU (REGIONALNU) SAMOUPRAVU

Članak 84. (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Na prijedlog tijela državne uprave nadležnog za lokalnu i područnu
(regionalnu) samoupravu Vlada Republike Hrvatske raspustit će
predstavničko tijelo:

1\. ako donese odluku ili drugi akt kojim ugrožava suverenitet i
teritorijalnu cjelovitost Republike Hrvatske,

2\. ako predstavničko tijelo novoustrojene jedinice lokalne, odnosno
područne (regionalne) samouprave ne donese statut u roku od 60 dana od
dana konstituiranja,

3\. ako učestalo donosi opće akte suprotne Ustavu, zakonu ili drugom
propisu ili zbog učestalih, težih povreda zakona i drugih propisa,

4\. ako iz bilo kojih razloga trajno ostane bez broja članova potrebnog
za rad i donošenje odluka,

5\. ako ne može donositi odluke iz svog djelokruga dulje od 3 mjeseca,

6\. ako ne raspiše referendum na prijedlog birača kada je utvrđeno da je
dopušteni prijedlog podnesen od dovoljnog broja birača, u skladu s
odredbama ovoga Zakona i zakona kojim se uređuje raspisivanje
referenduma,

7\. ako ne raspiše referendum za opoziv iz članka 40.b stavka 3. ovoga
Zakona,

8\. ako u tekućoj godini ne donese proračun za sljedeću godinu niti
odluku o privremenom financiranju te ako ne donese proračun do isteka
roka privremenog financiranja, osim u slučaju iz članka 69.a stavka 1.
ovog Zakona,

9\. ako ne donese proračun u roku od 45 dana od objave presude Visokog
upravnog suda Republike Hrvatske kojom je proračun ukinut u postupku
ocjene zakonitosti općeg akta, osim u slučaju iz članka 69.a stavka 1.
ovoga Zakona.

Članak 85.

Rješenje Vlade Republike Hrvatske o raspuštanju predstavničkog tijela
stupa na snagu danom objave u »Narodnim novinama«.

Protiv rješenja Vlade Republike Hrvatske o raspuštanju predsjednik
raspuštenoga predstavničkog tijela može podnijeti tužbu Viskom upravnom
sudu Republike Hrvatske u roku od 8 dana od objave rješenja.

Postupak rješavanja o tužbi protiv rješenja Vlade Republike Hrvatske je
hitne naravi.

Visoki upravni sud Republike Hrvatske odlučit će o tužbi u roku od 30
dana od primitka te presudu bez odgađanja dostaviti Vladi Republike
Hrvatske i predsjedniku raspuštenoga predstavničkog tijela.

Odluka Visokog upravnog suda objavljuje se u »Narodnim novinama«.

Ako je tužba odbačena ili odbijena, Vlada će raspisati prijevremene
izbore za predstavničko tijelo u roku od 90 dana od dana objave odluke
Visokog upravnog suda Republike Hrvatske u »Narodnim novinama«.

#### 3.A ISTOVREMENO RASPUŠTANJE PREDSTAVNIČKOG TIJELA I RAZRJEŠENJE OPĆINSKOG NAČELNIKA, GRADONAČELNIKA, ODNOSNO ŽUPANA I NJIHOVOG ZAMJENIKA

Članak 85.a (NN [123/17](https://www.zakon.hr/cms.htm?id=26157))

Na prijedlog tijela državne uprave nadležnog za lokalnu i područnu
(regionalnu) samoupravu Vlada Republike Hrvatske istovremeno će
raspustiti predstavničko tijelo i razriješiti općinskog načelnika,
gradonačelnika, odnosno župana i njihove zamjenike koji su izabrani
zajedno s njima:

-- ako nakon raspuštanja predstavničkog tijela iz razloga navedenih u
članku 84. stavku 1. točki 7. ovoga Zakona novoizabrano predstavničko
tijelo ne donese proračun u roku od 90 dana od konstituiranja,

-- ako predstavničko tijelo ne donese proračun u roku iz članka 69.a
stavka 4. ovog Zakona.

Članak 85.b

U slučaju iz članka 85.a ovoga Zakona Vlada Republike Hrvatske imenovat
će povjerenika Vlade Republike Hrvatske za obavljanje poslova iz
nadležnosti predstavničkog i izvršnog tijela i raspisati prijevremene
izbore sukladno posebnom zakonu.

Članak 85.c

Rješenje Vlade Republike Hrvatske o istovremenom raspuštanju
predstavničkog tijela i razrješenju općinskog načelnika, gradonačelnika,
odnosno župana stupa na snagu danom objave u »Narodnim novinama«.

Protiv rješenja Vlade Republike Hrvatske iz stavka 1. ovoga članka
predsjednik raspuštenog predstavničkog tijela i razriješeni općinski
načelnik, gradonačelnik, odnosno župan mogu podnijeti tužbu Visokom
upravnom sudu Republike Hrvatske u roku od 8 dana od objave rješenja.

Postupak rješavanja o tužbi protiv rješenja Vlade Republike Hrvatske je
hitne naravi.

Visoki upravni sud Republike Hrvatske odlučit će o tužbi u roku od 30
dana od primitka te svoju odluku bez odgađanja dostaviti Vladi Republike
Hrvatske, predsjedniku raspuštenog predstavničkog tijela i razriješenom
općinskom načelniku, gradonačelniku, odnosno županu.

Odluka Visokog upravnog suda Republike Hrvatske objavljuje se u
»Narodnim novinama«.

Ako je tužba odbačena ili odbijena, Vlada će raspisati prijevremene
izbore za predstavničko tijelo i općinskog načelnika, gradonačelnika,
odnosno župana u roku od 90 dana od dana objave odluke Visokog upravnog
suda Republike Hrvatske u \'Narodnim novinama\'.

#### 4. POVJERENICI VLADE REPUBLIKE HRVATSKE

Članak 86. (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Vlada Republike Hrvatske imenovat će povjerenika Vlade u jedinici
lokalne, odnosno područne (regionalne) samouprave:

1\. kada raspusti njezino predstavničko tijelo,

2\. kada se u jedinici lokalne, odnosno područne (regionalne) samouprave
ne održe, u skladu sa zakonom, izbori za novo predstavničko tijelo,

3\. kada se predstavničko tijelo ne konstituira sukladno odredbama
posebnog zakona,

4\. kada prestane mandat općinskom načelniku, gradonačelniku, odnosno
županu te zamjeniku gradonačelnika i župana koji je izabran zajedno s
njima u slučaju iz članka 40.c, članka 40.d, članka 43.a i članka 69.a
ovoga Zakona,

5\. kada istovremeno raspusti predstavničko tijelo i razriješi općinskog
načelnika, gradonačelnika, odnosno župana sukladno odredbama ovoga
Zakona.

Povjerenik je dužan osigurati ostvarivanje prava i obveza građana i
pravnih osoba u jedinici lokalne, odnosno područne (regionalne)
samouprave do uspostave njezinih tijela.

Rješenje o imenovanju povjerenika stupa na snagu danom objave u
»Narodnim novinama«.

Članak 86.a (NN [123/17](https://www.zakon.hr/cms.htm?id=26157),
[98/19](https://www.zakon.hr/cms.htm?id=40763))

Tijelo državne uprave nadležno za lokalnu i područnu (regionalnu)
samoupravu predložit će Vladi Republike Hrvatske imenovanje, odnosno
razrješenje povjerenika Vlade kada se za to ispune uvjeti propisani ovim
Zakonom.

Za povjerenika Vlade u pravilu može biti imenovan rukovodeći službenik
jedinice lokalne, odnosno područne (regionalne) samouprave koji
ispunjava sljedeće uvjete:

-- ima završen preddiplomski i diplomski sveučilišni studij ili
integrirani preddiplomski i diplomski sveučilišni studij ili
specijalistički diplomski stručni studij,

-- protiv kojeg se ne vodi kazneni postupak niti je osuđivan za kaznena
djela za koja se postupak pokreće po službenoj dužnosti.

Vlada Republike Hrvatske razriješit će dužnosti povjerenika prije isteka
vremena na koje je imenovan:

-- ako to sam zatraži,

-- ako nastupe okolnosti zbog kojih više ne ispunjava uvjete za izbor iz
stavka 2. podstavka 2. ovoga članka,

-- ako ne obavlja dužnost sukladno ovom Zakonu.

Povjerenik je u svom radu samostalan i odgovoran Vladi Republike
Hrvatske.

Članak 87.

Brisan.

Članak 88. (NN [123/17](https://www.zakon.hr/cms.htm?id=26157))

Povjerenik može:

-- donositi ili mijenjati opće akte jedinice lokalne, odnosno područne
(regionalne) samouprave, osim proračuna, samo ako je to potrebno radi
provedbe zakona ili drugog propisa ili usklađivanja sa zakonom ili
drugim propisom,

-- raspolagati imovinom jedinice lokalne, odnosno područne (regionalne)
samouprave samo ako je to nužno radi izvršenja ranije preuzetih obveza
ili dovršenja ranije započetih poslova,

-- donositi odluke o imenovanjima samo kada je to nužno radi osiguranja
nesmetanog rada upravnih tijela jedinica lokalne i područne (regionalne)
samouprave i pravnih osoba kojih je osnivač ili vlasnik jedinica
lokalne, odnosno područne (regionalne) samouprave, u kojem slučaju je
ovlašten imenovati vršitelje dužnosti,

-- zaključivati ugovore značajnije vrijednosti samo ako bi
nezaključivanje ugovora prouzročilo znatnu materijalnu štetu, odnosno
ako je zaključivanje ugovora nužno radi provedbe zakona ili izvršenja
ranije preuzetih obveza ili dovršenja ranije započetih poslova.

Povjerenik je u svojem postupanju dužan procijeniti nužnost i
opravdanost poduzimanja određenih radnji te njihov značaj i utjecaj na
jedinicu lokalne, odnosno područne (regionalne) samouprave.

U slučaju iz članka 69.a ovoga Zakona povjerenik može predstavničkom
tijelu predložiti donošenje odluke o privremenom financiranju ako ju
predstavničko tijelo nije donijelo.

Članak 89.

Danom konstituiranja predstavničkog tijela prestaje ovlast povjerenika
za obavljanje poslova iz djelokruga predstavničkog tijela, a prvim
radnim danom koji slijedi danu objave konačnih rezultata izbora
općinskog načelnika, gradonačelnika, odnosno župana prestaje ovlast
povjerenika za obavljanje poslova izvršnog tijela.

### XI. PRAVA OSOBA IZABRANIH, ODNOSNO IMENOVANIH NA ODREĐENE DUŽNOSTI U JEDINICAMA LOKALNE I PODRUČNE (REGIONALNE) SAMOUPRAVE

Članak 90. (NN [123/17](https://www.zakon.hr/cms.htm?id=26157),
[144/20](https://www.zakon.hr/cms.htm?id=46702))

Općinski načelnik, gradonačelnik, župan i njihovi zamjenici odlučit će
hoće li dužnost na koju su izabrani obavljati profesionalno.

Osobe iz stavka 1. ovoga članka dužne su u roku od 8 dana od dana
stupanja na dužnost dostaviti pisanu obavijest nadležnom upravnom tijelu
općine, grada, odnosno županije o tome na koji način će obnašati
dužnost.

Za osobu iz stavka 1. ovoga članka koja nije postupila na način propisan
stavkom 2. ovoga članka smatra se da dužnost obavlja volonterski.

Danom stupanja na dužnost osoba iz stavka 1. i 2. ovoga članka smatra se
dan početka mandata određen posebnim zakonom.

Općinski načelnik, gradonačelnik, župan i njihovi zamjenici mogu
promijeniti način obavljanja dužnosti u tijeku mandata, dostavom pisane
obavijesti o promjeni načina obavljanja dužnosti nadležnom upravnom
tijelu općine, grada, odnosno županije.

Ako u obavijesti iz stavka 5. ovoga članka nije naveden dan početka
novog načina obavljanja dužnosti, novi način obavljanja dužnosti
započinje prvog dana sljedećeg mjeseca nakon dostave te obavijesti.

Osobe koje dužnost obavljaju volonterski ne mogu promijeniti način
obavljanja dužnosti u godini održavanja redovnih lokalnih izbora.

Članak 90.a (NN [144/20](https://www.zakon.hr/cms.htm?id=46702))

Osobe iz članka 90. ovoga Zakona koje dužnost obavljaju profesionalno,
za vrijeme profesionalnog obavljanja dužnosti ostvaruju pravo na plaću
kao i druga prava iz rada, a vrijeme obavljanja dužnosti uračunava im se
u staž osiguranja.

Osobe iz članka 90. ovoga Zakona koje dužnost obavljaju volonterski,
imaju pravo na naknadu za rad.

Osnovna mjerila za određivanje plaće, odnosno naknade za rad osoba iz
stavka 1. i 2. ovoga članka, kao i druga prava vezana uz profesionalno
obnašanje dužnosti općinskog načelnika, gradonačelnika, odnosno župana i
njihovih zamjenika određuju se posebnim zakonom.

Osobe koje su dužnost obavljale profesionalno posljednjih 6 mjeseci
prije prestanka obavljanja dužnosti, po prestanku profesionalnog
obavljanja dužnosti ostvaruju prava na naknadu plaće i staž osiguranja
za vrijeme od 6 mjeseci po prestanku profesionalnog obavljanja dužnosti
i to u visini prosječne plaće koja im je isplaćivana za vrijeme
posljednjih 6 mjeseci prije prestanka profesionalnog obavljanja
dužnosti.

Osobe koje su dužnost obavljale profesionalno manje od 6 mjeseci prije
prestanka obavljanja dužnosti, po prestanku profesionalnog obavljanja
dužnosti ostvaruju prava na naknadu plaće i staž osiguranja za vrijeme
od onoliko mjeseci po prestanku profesionalnog obavljanja dužnosti
koliko su dužnost obavljali profesionalno, i to u visini prosječne plaće
koja im je isplaćivana za vrijeme prije prestanka profesionalnog
obavljanja dužnosti.

Pravo na naknadu plaće i staž osiguranja iz stavaka 4. i 5. ovoga članka
ostvaruje se na vlastiti zahtjev općinskog načelnika, gradonačelnika,
odnosno župana i njihovih zamjenika te započinje prvoga dana po
prestanku profesionalnog obavljanja dužnosti.«.

Zahtjev iz stavka 6. ovoga članka podnosi se najkasnije posljednjeg dana
profesionalnog obavljanja dužnosti.

Ako ne podnesu zahtjev u roku iz stavka 7. ovoga članka, općinski
načelnik, gradonačelnik, odnosno župan i njihovi zamjenici ne mogu
ostvariti pravo na naknadu plaće i staž osiguranja iz stavaka 4. i 5.
ovoga članka.

Osobe koje dužnost nisu obavljale profesionalno nemaju pravo na naknadu
po prestanku obavljanja dužnosti.

Naknada iz stavka 4. i 5. ovoga članka isplaćuje se na teret proračuna
općine, grada, odnosno županije.

Prije isteka roka iz stavka 4. i 5. ovoga članka ostvarivanje prava
prestaje na vlastiti zahtjev, zapošljavanjem, umirovljenjem ili izborom
na drugu dužnost koju obavlja profesionalno.

Članak 90.b

Po prestanku profesionalnog obnašanja dužnosti općinski načelnik,
gradonačelnik, župan i njihov zamjenik koji je prije obnašanja dužnosti
bio zaposlen na neodređeno vrijeme, ima pravo rasporeda odnosno povratka
na rad odgovarajućom primjenom odredaba zakona kojim se uređuju obveze i
prava državnih dužnosnika.

Članak 90.c

Pročelnik upravnog tijela jedinice lokalne i područne (regionalne)
samouprave nadležnog za službeničke odnose ovlašten je za donošenje
deklaratornih odluka o početku, načinu te prestanku obnašanja dužnosti
općinskog načelnika, gradonačelnika, odnosno župana i njihovih
zamjenika, kao i pojedinačnih rješenja o visini plaće utvrđene sukladno
odredbama posebnog zakona.

Članak 91. (NN [123/17](https://www.zakon.hr/cms.htm?id=26157))

Predsjednicima i ostalim izabranim dužnosnicima predstavničkog tijela
prava na temelju obavljanja dužnosti prestaju:

-- istekom mandata, osim kada je ovim Zakonom drukčije određeno,

-- danom donošenja odluke o razrješenju od dužnosti kada ih je
predstavničko tijelo razriješilo prije isteka mandata predstavničkog
tijela, ako odlukom o razrješenju nije drugačije određeno,

-- danom kada predstavničko tijelo utvrdi činjenicu podnošenja ostavke
na dužnost, a najkasnije tridesetog dana od dana podnošenja ostavke,

-- danom stupanja na snagu odluke o raspuštanju predstavničkog tijela,
odnosno odluke o raspisivanju redovnih izbora.

Odluka o prestanku ostvarivanja prava na temelju prestanka obavljanja
određene dužnosti dostavlja se osobi kojoj je prestala dužnost i službi
koja obavlja kadrovske poslove.

Članak 92. (NN [123/17](https://www.zakon.hr/cms.htm?id=26157))

Općinskom načelniku, gradonačelniku, županu i njihovim zamjenicima prava
na temelju obavljanja dužnosti prestaju danom stupanja na dužnost novoga
općinskog načelnika, gradonačelnika, župana i njihovog zamjenika,
odnosno danom stupanja na snagu rješenja o imenovanju povjerenika Vlade
Republike Hrvatske za obavljanje poslova iz nadležnosti općinskog
načelnika, gradonačelnika, odnosno župana.

Općinski načelnik, gradonačelnik, odnosno župan od dana raspisivanja
izbora za općinskog načelnika, gradonačelnika i župana pa do dana
stupanja na dužnost novoga općinskog načelnika, gradonačelnika, odnosno
župana može obavljati samo poslove koji su neophodni za redovito i
nesmetano funkcioniranje jedinice lokalne, odnosno područne (regionalne)
samouprave uređene ovim i drugim zakonima.

### XII. PRIJELAZNE I ZAVRŠNE ODREDBE

Članak 93.

Preuzimanje predmeta, dokumentacije i arhiva županijskih ureda koji se
odnose na poslove koji po odredbama ovoga Zakona prelaze u samoupravni
djelokrug jedinica lokalne i područne (regionalne) samouprave te
državnih službenika i namještenika županijskih ureda koji su te poslove
obavljali, uredit će se posebnim zakonima kojima se uređuju pojedine
oblasti iz djelokruga jedinica lokalne i područne (regionalne)
samouprave.

Službenici i namještenici iz stavka 1. ovoga članka raspoređuju se na
poslove i zadatke upravnih tijela jedinica lokalne i područne
(regionalne) samouprave bez natječaja.

Članak 94.

Korištenje prostora i opreme koje su do stupanja na snagu ovoga Zakona
koristili župani i podžupani uredit će se sporazumom županije i
Republike Hrvatske.

Članak 95.

Postupci pokrenuti do stupanja na snagu ovoga Zakona glede preuzimanja
nekretnina, pokretnina, financijskih sredstava te prava i obveza bivših
općina prema odredbama Zakona o lokalnoj samoupravi i upravi (»Narodne
novine«, br. 90/92.), a koji nisu dovršeni, nastavlja voditi arbitraža
Vlade Republike Hrvatske.

Članak 96.

Do donošenja, odnosno stupanja na snagu zakona iz članka 56. stavka 3.
ovoga Zakona na djelatnike u upravnim odjelima i službama jedinica
lokalne i jedinica područne (regionalne) samouprave na odgovarajući se
način primjenjuju odredbe Zakona

o državnim službenicima i namještenicima (»Narodne novine«, br. 27/01.).

Članak 97.

Postupak imenovanja pročelnika upravnih tijela prema odredbi članka 53.
stavka 4. ovoga Zakona provest će se nakon konstituiranja predstavničkih
tijela izabranih na redovnim izborima za članove predstavničkih tijela
jedinica lokalne i područne (regionalne) samouprave 2001. godine.

Članak 98.

Jedinice lokalne samouprave i jedinice područne (regionalne) samouprave
dužne su uskladiti svoje statute i druge opće akte s odredbama ovoga
Zakona u roku od šest mjeseci od njegovog stupanja na snagu.

Članak 99.

U predstavničko tijelo jedinice lokalne samouprave i jedinice područne
(regionalne) samouprave koja statutom nema propisan broj članova
predstavničkog tijela u skladu s ovim Zakonom, birat će se broj članova
kako slijedi:

-- općine i gradovi do 2.500 birača upisanih u popis birača, jedanaest
članova,

-- općine i gradovi od 2.501 do 8.500 birača upisanih u popis birača,
trinaest članova,

-- općine i gradovi od 8.501 do 25.000 birača upisanih u popis birača,
petnaest članova,

-- gradovi sa više od 25.000 birača upisanih u popis birača, dvadesetpet
članova,

-- Grad Zagreb, pedesetjedan član,

-- županije, četrdesetjedan član.

Broj birača u jedinici lokalne i područne (regionalne) samouprave
utvrdit će se na temelju posljednjega potvrđenog popisa birača.

Članak 100.

Danom stupanja na snagu ovoga Zakona prestaju važiti Zakon o lokalnoj
samoupravi i upravi (»Narodne novine«, br. 90/92., 94/93., 117/93.,
5/97., 17/99., 128/99., 51/00. i 105/00.) i Zakon o određivanju poslova
iz samoupravnog djelokruga jedinica lokalne samouprave i uprave
(»Narodne novine«, br. 75/93., 103/93., 10/94., 17/94., 30/94., 36/95.,
107/95., 43/96., 70/97., 105/97., 36/98., 142/98. i 69/99.).

Članak 101.

Ovaj Zakon stupa na snagu danom objave u »Narodnim novinama«.

#### Prijelazne i završne odredbe iz NN 123/17

Članak 33.

Jedinice lokalne i područne (regionalne) samouprave dužne su uskladiti
svoje statute i druge opće akte s odredbama ovoga Zakona u roku od 60
dana od dana stupanja na snagu ovoga Zakona.

Članak 34.

Ovaj Zakon stupa na snagu prvoga dana od dana objave u »Narodnim
novinama«.

#### Prijelazne i završne odredbe iz NN 98/19

Članak 16.

Jedinice lokalne i područne (regionalne) samouprave dužne su uskladiti
svoje statute i druge opće akte s odredbama ovoga Zakona u roku od 60
dana od dana stupanja na snagu ovoga Zakona.

Članak 17.

Ovaj Zakon objavit će se u »Narodnim novinama«, a stupa na snagu 1.
siječnja 2020.

##### Prijelazne i završne odredbe iz NN 144/20

Članak 29.

Pravilnik iz članka 1. ovoga Zakona ministar nadležan za lokalnu i
područnu (regionalnu) samoupravu donijet će najkasnije u roku od godine
dana od dana stupanja na snagu ovoga Zakona.

Članak 30.

U općinama, gradovima i županijama u kojima se smanjuje broj članova
predstavničkih tijela sukladno odredbama ovoga Zakona, članovi
predstavničkih tijela zatečeni na dužnosti u trenutku stupanja na snagu
ovoga Zakona nastavljaju s obavljanjem dužnosti do isteka tekućeg
mandata.

Članak 31.

U općinama, gradovima i županijama u kojima se ukida, odnosno smanjuje
broj zamjenika općinskih načelnika, gradonačelnika i župana sukladno
odredbama ovoga Zakona, osobe zatečene na dužnosti zamjenika općinskog
načelnika, gradonačelnika i župana u trenutku stupanja na snagu ovoga
Zakona nastavljaju s obnašanjem dužnosti do isteka tekućeg mandata.

Članak 32.

Jedinice lokalne i područne (regionalne) samouprave dužne su uskladiti
svoje statute i druge opće akte s odredbama ovoga Zakona u roku od 60
dana od dana stupanja na snagu ovoga Zakona.

Članak 33.

Ovaj Zakon stupa na snagu prvoga dana od dana objave u »Narodnim
novinama«, osim članaka 10., 12., 13., 14., 15., 17., 18., 19., 24. i
26. koji stupaju na snagu na dan stupanja na snagu odluke o raspisivanju
prvih sljedećih redovnih lokalnih izbora za članove predstavničkih
tijela jedinica lokalne i područne (regionalne) samouprave te općinske
načelnike, gradonačelnike i župane.
