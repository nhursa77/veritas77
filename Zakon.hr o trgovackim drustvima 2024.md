**ZAKON O TRGOVAČKIM DRUŠTVIMA**

[DIO PRVI ZAJEDNIČKE ODREDBE
[5](#dio-prvi-zajedničke-odredbe)](#dio-prvi-zajedničke-odredbe)

[GLAVA I. OPĆE ODREDBE
[5](#glava-i.-opće-odredbe)](#glava-i.-opće-odredbe)

[Odjeljak 1. OSNOVNE ODREDBE
[5](#odjeljak-1.-osnovne-odredbe)](#odjeljak-1.-osnovne-odredbe)

[Odjeljak 2. PRAVNA OSOBNOST
[6](#odjeljak-2.-pravna-osobnost)](#odjeljak-2.-pravna-osobnost)

[Odjeljak 3. ODGOVORNOST ZA OBVEZE TRGOVAČKOGA DRUŠTVA
[8](#odjeljak-3.-odgovornost-za-obveze-trgovačkoga-društva)](#odjeljak-3.-odgovornost-za-obveze-trgovačkoga-društva)

[GLAVA II. TVRTKA [8](#glava-ii.-tvrtka)](#glava-ii.-tvrtka)

[Odjeljak 1. TVRTKA TRGOVAČKOGA DRUŠTVA
[8](#odjeljak-1.-tvrtka-trgovačkoga-društva)](#odjeljak-1.-tvrtka-trgovačkoga-društva)

[Odjeljak 3. TVRTKA PODRUŽNICE
[11](#odjeljak-3.-tvrtka-podružnice)](#odjeljak-3.-tvrtka-podružnice)

[Odjeljak 4. ZAŠTITA TVRTKE
[12](#odjeljak-4.-zaštita-tvrtke)](#odjeljak-4.-zaštita-tvrtke)

[GLAVA III. PREDMET POSLOVANJA I SJEDIŠTE TRGOVAČKOGA DRUŠTVA
[12](#glava-iii.-predmet-poslovanja-i-sjedište-trgovačkoga-društva)](#glava-iii.-predmet-poslovanja-i-sjedište-trgovačkoga-društva)

[Odjeljak 1. PREDMET POSLOVANJA
[12](#odjeljak-1.-predmet-poslovanja)](#odjeljak-1.-predmet-poslovanja)

[Odjeljak 2. SJEDIŠTE
[13](#odjeljak-2.-sjedište)](#odjeljak-2.-sjedište)

[GLAVA IV. ZASTUPANJE
[15](#glava-iv.-zastupanje)](#glava-iv.-zastupanje)

[Odjeljak 1. OPĆE ODREDBE
[15](#odjeljak-1.-opće-odredbe)](#odjeljak-1.-opće-odredbe)

[Odjeljak 2. PROKURA [15](#odjeljak-2.-prokura)](#odjeljak-2.-prokura)

[Odjeljak 3. TRGOVAČKA PUNOMOĆ
[17](#odjeljak-3.-trgovačka-punomoć)](#odjeljak-3.-trgovačka-punomoć)

[Odjeljak 4. PUNOMOĆ TRGOVAČKOME PUTNIKU
[18](#odjeljak-4.-punomoć-trgovačkome-putniku)](#odjeljak-4.-punomoć-trgovačkome-putniku)

[GLAVA V. SUDSKI REGISTAR
[18](#glava-v.-sudski-registar)](#glava-v.-sudski-registar)

[GLAVA I. JAVNO TRGOVAČKO DRUŠTVO
[21](#glava-i.-javno-trgovačko-društvo)](#glava-i.-javno-trgovačko-društvo)

[Odjeljak 1. OSNIVANJE
[21](#odjeljak-1.-osnivanje)](#odjeljak-1.-osnivanje)

[Odjeljak 2. PRAVNI ODNOSI IZMEĐU ČLANOVA
[22](#odjeljak-2.-pravni-odnosi-između-članova)](#odjeljak-2.-pravni-odnosi-između-članova)

[Odjeljak 3. PRAVNI ODNOSI ČLANOVA DRUŠTVA PREMA TREĆIMA
[25](#odjeljak-3.-pravni-odnosi-članova-društva-prema-trećima)](#odjeljak-3.-pravni-odnosi-članova-društva-prema-trećima)

[Odjeljak 4. PRESTANAK DRUŠTVA I ISTUPANJE ČLANOVA IZ DRUŠTVA
[26](#odjeljak-4.-prestanak-društva-i-istupanje-članova-iz-društva)](#odjeljak-4.-prestanak-društva-i-istupanje-članova-iz-društva)

[Odjeljak 5. LIKVIDACIJA
[29](#odjeljak-5.-likvidacija)](#odjeljak-5.-likvidacija)

[Odjeljak 6. ZASTARA [31](#odjeljak-6.-zastara)](#odjeljak-6.-zastara)

[GLAVA II. KOMANDITNO DRUŠTVO
[32](#glava-ii.-komanditno-društvo)](#glava-ii.-komanditno-društvo)

[Odjeljak 1. OPĆE ODREDBE
[32](#odjeljak-1.-opće-odredbe-1)](#odjeljak-1.-opće-odredbe-1)

[Odjeljak 2. OSNIVANJE I UPIS U SUDSKI REGISTAR
[32](#odjeljak-2.-osnivanje-i-upis-u-sudski-registar)](#odjeljak-2.-osnivanje-i-upis-u-sudski-registar)

[Odjeljak 3. PRAVNI ODNOSI IZMEĐU ČLANOVA
[32](#odjeljak-3.-pravni-odnosi-između-članova)](#odjeljak-3.-pravni-odnosi-između-članova)

[Odjeljak 4. PRAVNI ODNOSI DRUŠTVA I ČLANOVA DRUŠTVA PREMA TREĆIM
OSOBAMA
[34](#odjeljak-4.-pravni-odnosi-društva-i-članova-društva-prema-trećim-osobama)](#odjeljak-4.-pravni-odnosi-društva-i-članova-društva-prema-trećim-osobama)

[GLAVA III. TAJNO DRUŠTVO
[35](#glava-iii.-tajno-društvo)](#glava-iii.-tajno-društvo)

[GLAVA IV. DIONIČKO DRUŠTVO
[37](#glava-iv.-dioničko-društvo)](#glava-iv.-dioničko-društvo)

[Odjeljak 1. OPĆE ODREDBE
[37](#odjeljak-1.-opće-odredbe-2)](#odjeljak-1.-opće-odredbe-2)

[Odjeljak 2. DIONICE [38](#odjeljak-2.-dionice)](#odjeljak-2.-dionice)

[Odjeljak 3. OSNIVANJE
[40](#odjeljak-3.-osnivanje)](#odjeljak-3.-osnivanje)

[Pododjeljak 1. Statut
[40](#pododjeljak-1.-statut)](#pododjeljak-1.-statut)

[Pododjeljak 2. Simultano osnivanje društva
[41](#pododjeljak-2.-simultano-osnivanje-društva)](#pododjeljak-2.-simultano-osnivanje-društva)

[Pododjeljak 3. Sukcesivno osnivanje društva
[48](#pododjeljak-3.-sukcesivno-osnivanje-društva)](#pododjeljak-3.-sukcesivno-osnivanje-društva)

[Odjeljak 4. PRAVNI ODNOSI IZMEĐU DRUŠTVA I DIONIČARA
[52](#odjeljak-4.-pravni-odnosi-između-društva-i-dioničara)](#odjeljak-4.-pravni-odnosi-između-društva-i-dioničara)

[Odjeljak 5. ORGANI DRUŠTVA
[61](#odjeljak-5.-organi-društva)](#odjeljak-5.-organi-društva)

[Pododjeljak 1. Uprava
[61](#pododjeljak-1.-uprava)](#pododjeljak-1.-uprava)

[Pododjeljak 2.a UPRAVNI ODBOR
[76](#pododjeljak-2.a-upravni-odbor)](#pododjeljak-2.a-upravni-odbor)

[Pododjeljak 2. b PRIMJENA KODEKSA KORPORATIVNOG UPRAVLJANJA
[79](#pododjeljak-2.-b-primjena-kodeksa-korporativnog-upravljanja)](#pododjeljak-2.-b-primjena-kodeksa-korporativnog-upravljanja)

[Pododjeljak 2.c [80](#pododjeljak-2.c)](#pododjeljak-2.c)

[PODODJELJAK 2.D Uravnotežena zastupljenost žena i muškaraca u organima
društva uravnotežena zastupljenost žena i muškaraca u nadzornom odnosno
upravnom odboru
[81](#pododjeljak-2.d-uravnotežena-zastupljenost-žena-i-muškaraca-u-organima-društva-uravnotežena-zastupljenost-žena-i-muškaraca-u-nadzornom-odnosno-upravnom-odboru)](#pododjeljak-2.d-uravnotežena-zastupljenost-žena-i-muškaraca-u-organima-društva-uravnotežena-zastupljenost-žena-i-muškaraca-u-nadzornom-odnosno-upravnom-odboru)

[Pododjeljak 3. Iskorištavanje utjecaja u društvu
[83](#pododjeljak-3.-iskorištavanje-utjecaja-u-društvu)](#pododjeljak-3.-iskorištavanje-utjecaja-u-društvu)

[Pododjeljak 3.a POSTAVLJANJE ZAHTJEVA ZA NAKNADU ŠTETE
[83](#pododjeljak-3.a-postavljanje-zahtjeva-za-naknadu-štete)](#pododjeljak-3.a-postavljanje-zahtjeva-za-naknadu-štete)

[Pododjeljak 4. Glavna skupština
[84](#pododjeljak-4.-glavna-skupština)](#pododjeljak-4.-glavna-skupština)

[Odjeljak 5.a UTVRĐENJE GODIŠNJIH FINANCIJSKIH IZVJEŠĆA
[101](#odjeljak-5.a-utvrđenje-godišnjih-financijskih-izvješća)](#odjeljak-5.a-utvrđenje-godišnjih-financijskih-izvješća)

[Odjeljak 5.b PRIJENOS DIONICA MANJINSKIH DIONIČARA
[102](#odjeljak-5.b-prijenos-dionica-manjinskih-dioničara)](#odjeljak-5.b-prijenos-dionica-manjinskih-dioničara)

[Odjeljak 6. IZMJENA STATUTA
[104](#odjeljak-6.-izmjena-statuta)](#odjeljak-6.-izmjena-statuta)

[Pododjeljak 1. Povećanje temeljnoga kapitala ulozima
[105](#pododjeljak-1.-povećanje-temeljnoga-kapitala-ulozima)](#pododjeljak-1.-povećanje-temeljnoga-kapitala-ulozima)

[Pododjeljak 2. Uvjetno povećanje temeljnoga kapitala
[108](#pododjeljak-2.-uvjetno-povećanje-temeljnoga-kapitala)](#pododjeljak-2.-uvjetno-povećanje-temeljnoga-kapitala)

[Pododjeljak 3. Odobreni temeljni kapital
[110](#pododjeljak-3.-odobreni-temeljni-kapital)](#pododjeljak-3.-odobreni-temeljni-kapital)

[Pododjeljak 4. Povećanje temeljnoga kapitala iz sredstava društva
[112](#pododjeljak-4.-povećanje-temeljnoga-kapitala-iz-sredstava-društva)](#pododjeljak-4.-povećanje-temeljnoga-kapitala-iz-sredstava-društva)

[Pododjeljak 5. Zamjenjive obveznice i obveznice s promjenjivom kamatom
[114](#pododjeljak-5.-zamjenjive-obveznice-i-obveznice-s-promjenjivom-kamatom)](#pododjeljak-5.-zamjenjive-obveznice-i-obveznice-s-promjenjivom-kamatom)

[Odjeljak 8. SMANJENJE TEMELJNOGA KAPITALA
[115](#odjeljak-8.-smanjenje-temeljnoga-kapitala)](#odjeljak-8.-smanjenje-temeljnoga-kapitala)

[Pododjeljak 1. Redovno smanjenje temeljnoga kapitala
[115](#pododjeljak-1.-redovno-smanjenje-temeljnoga-kapitala)](#pododjeljak-1.-redovno-smanjenje-temeljnoga-kapitala)

[Pododjeljak 2. Pojednostavnjeno smanjenje temeljnoga kapitala
[117](#pododjeljak-2.-pojednostavnjeno-smanjenje-temeljnoga-kapitala)](#pododjeljak-2.-pojednostavnjeno-smanjenje-temeljnoga-kapitala)

[Pododjeljak 3. Smanjenje temeljnoga kapitala povlačenjem dionica
[118](#pododjeljak-3.-smanjenje-temeljnoga-kapitala-povlačenjem-dionica)](#pododjeljak-3.-smanjenje-temeljnoga-kapitala-povlačenjem-dionica)

[Odjeljak 9. NIŠTETNOST I POBOJNOST ODLUKA GLAVNE SKUPŠTINE
[119](#odjeljak-9.-ništetnost-i-pobojnost-odluka-glavne-skupštine)](#odjeljak-9.-ništetnost-i-pobojnost-odluka-glavne-skupštine)

[Odjeljak 10. PRESTANAK
[123](#odjeljak-10.-prestanak)](#odjeljak-10.-prestanak)

[Odjeljak 11. NIŠTETNOST DRUŠTVA
[128](#odjeljak-11.-ništetnost-društva)](#odjeljak-11.-ništetnost-društva)

[GLAVA V. DRUŠTVO S OGRANIČENOM ODGOVORNOŠĆU
[129](#glava-v.-društvo-s-ograničenom-odgovornošću)](#glava-v.-društvo-s-ograničenom-odgovornošću)

[Odjeljak 1. OSNIVANJE
[129](#odjeljak-1.-osnivanje-1)](#odjeljak-1.-osnivanje-1)

[Odjeljak 1.b OSNIVANJE DRUŠTVA NA DALJINU UZ SUDJELOVANJE JAVNOG
BILJEŽNIKA
[136](#odjeljak-1.b-osnivanje-društva-na-daljinu-uz-sudjelovanje-javnog-bilježnika)](#odjeljak-1.b-osnivanje-društva-na-daljinu-uz-sudjelovanje-javnog-bilježnika)

[Odjeljak 2. PRAVNI ODNOSI IZMEĐU DRUŠTVA I ČLANOVA
[136](#odjeljak-2.-pravni-odnosi-između-društva-i-članova)](#odjeljak-2.-pravni-odnosi-između-društva-i-članova)

[Pododjeljak 1. Uplata poslovnih udjela
[136](#pododjeljak-1.-uplata-poslovnih-udjela)](#pododjeljak-1.-uplata-poslovnih-udjela)

[Pododjeljak 2. Poslovni udjeli
[140](#pododjeljak-2.-poslovni-udjeli)](#pododjeljak-2.-poslovni-udjeli)

[Odjeljak 3. ORGANI DRUŠTVA
[144](#odjeljak-3.-organi-društva)](#odjeljak-3.-organi-društva)

[Pododjeljak 1. Uprava
[144](#pododjeljak-1.-uprava-1)](#pododjeljak-1.-uprava-1)

[Pododjeljak 2. Nadzorni odbor
[148](#pododjeljak-2.-nadzorni-odbor)](#pododjeljak-2.-nadzorni-odbor)

[Pododjeljak 3. Skupština
[150](#pododjeljak-3.-skupština)](#pododjeljak-3.-skupština)

[Pododjeljak 4. Zaštita prava manjine
[152](#pododjeljak-4.-zaštita-prava-manjine)](#pododjeljak-4.-zaštita-prava-manjine)

[Odjeljak 4. IZMJENA DRUŠTVENOG UGOVORA
[154](#odjeljak-4.-izmjena-društvenog-ugovora)](#odjeljak-4.-izmjena-društvenog-ugovora)

[Pododjeljak 1. Opće odredbe
[154](#pododjeljak-1.-opće-odredbe)](#pododjeljak-1.-opće-odredbe)

[Pododjeljak 2. Povećanje temeljnoga kapitala
[154](#pododjeljak-2.-povećanje-temeljnoga-kapitala)](#pododjeljak-2.-povećanje-temeljnoga-kapitala)

[Pododjeljak 3. Smanjenje temeljnoga kapitala
[157](#pododjeljak-3.-smanjenje-temeljnoga-kapitala)](#pododjeljak-3.-smanjenje-temeljnoga-kapitala)

[Odjeljak 5. PRESTANAK
[159](#odjeljak-5.-prestanak)](#odjeljak-5.-prestanak)

[Odjeljak 6. NIŠTETNOST DRUŠTVA
[162](#odjeljak-6.-ništetnost-društva)](#odjeljak-6.-ništetnost-društva)

[GLAVA VI. POVEZANA DRUŠTVA
[162](#glava-vi.-povezana-društva)](#glava-vi.-povezana-društva)

[Odjeljak 1. OPĆE ODREDBE
[162](#odjeljak-1.-opće-odredbe-3)](#odjeljak-1.-opće-odredbe-3)

[Odjeljak 2. PODUZETNIČKI UGOVORI
[164](#odjeljak-2.-poduzetnički-ugovori)](#odjeljak-2.-poduzetnički-ugovori)

[Pododjeljak 1. Vrste ugovora
[164](#pododjeljak-1.-vrste-ugovora)](#pododjeljak-1.-vrste-ugovora)

[Pododjeljak 2. Sklapanje, izmjena i prestanak ugovora
[165](#pododjeljak-2.-sklapanje-izmjena-i-prestanak-ugovora)](#pododjeljak-2.-sklapanje-izmjena-i-prestanak-ugovora)

[Pododjeljak 3. Osiguranje društva i vjerovnika
[167](#pododjeljak-3.-osiguranje-društva-i-vjerovnika)](#pododjeljak-3.-osiguranje-društva-i-vjerovnika)

[Pododjeljak 4. Osiguranje vanjskih dioničara
[168](#pododjeljak-4.-osiguranje-vanjskih-dioničara)](#pododjeljak-4.-osiguranje-vanjskih-dioničara)

[Odjeljak 3. OVLASTI I ODGOVORNOST U SLUČAJU OVISNOSTI DRUŠTVA
[169](#odjeljak-3.-ovlasti-i-odgovornost-u-slučaju-ovisnosti-društva)](#odjeljak-3.-ovlasti-i-odgovornost-u-slučaju-ovisnosti-društva)

[Pododjeljak 1. Ovlasti i odgovornost iz ugovora o vođenju poslova
društva
[169](#pododjeljak-1.-ovlasti-i-odgovornost-iz-ugovora-o-vođenju-poslova-društva)](#pododjeljak-1.-ovlasti-i-odgovornost-iz-ugovora-o-vođenju-poslova-društva)

[Pododjeljak 2. Odgovornost kada nema ugovora o vođenju poslova društva
[170](#pododjeljak-2.-odgovornost-kada-nema-ugovora-o-vođenju-poslova-društva)](#pododjeljak-2.-odgovornost-kada-nema-ugovora-o-vođenju-poslova-društva)

[Odjeljak 4. PRIKLJUČENA DRUŠTVA
[172](#odjeljak-4.-priključena-društva)](#odjeljak-4.-priključena-društva)

[Odjeljak 5. DRUŠTVA S UZAJAMNIM UDJELIMA
[176](#odjeljak-5.-društva-s-uzajamnim-udjelima)](#odjeljak-5.-društva-s-uzajamnim-udjelima)

[GLAVA VII. PRIPAJANJE I SPAJANJE DRUŠTAVA
[176](#glava-vii.-pripajanje-i-spajanje-društava)](#glava-vii.-pripajanje-i-spajanje-društava)

[Odjeljak 1. PRIPAJANJE I SPAJANJE DIONIČKIH DRUŠTAVA
[176](#odjeljak-1.-pripajanje-i-spajanje-dioničkih-društava)](#odjeljak-1.-pripajanje-i-spajanje-dioničkih-društava)

[Pododjeljak 1. Pripajanje
[176](#pododjeljak-1.-pripajanje)](#pododjeljak-1.-pripajanje)

[Pododjeljak 2. Spajanje
[183](#pododjeljak-2.-spajanje)](#pododjeljak-2.-spajanje)

[Odjeljak 2. PRIPAJANJE DIONIČKOGA DRUŠTVA DRUŠTVU S OGRANIČENOM
ODGOVORNOŠĆU
[184](#odjeljak-2.-pripajanje-dioničkoga-društva-društvu-s-ograničenom-odgovornošću)](#odjeljak-2.-pripajanje-dioničkoga-društva-društvu-s-ograničenom-odgovornošću)

[Odjeljak 3. PRIPAJANJE I SPAJANJE DRUŠTAVA S OGRANIČENOM ODGOVORNOŠĆU
[185](#odjeljak-3.-pripajanje-i-spajanje-društava-s-ograničenom-odgovornošću)](#odjeljak-3.-pripajanje-i-spajanje-društava-s-ograničenom-odgovornošću)

[Pododjeljak 1. Pripajanje
[185](#pododjeljak-1.-pripajanje-1)](#pododjeljak-1.-pripajanje-1)

[Pododjeljak 2. Spajanje
[188](#pododjeljak-2.-spajanje-1)](#pododjeljak-2.-spajanje-1)

[Odjeljak 4. PRIPAJANJE DRUŠTVA S OGRANIČENOM ODGOVORNOŠĆU DIONIČKOME
DRUŠTVU
[189](#odjeljak-4.-pripajanje-društva-s-ograničenom-odgovornošću-dioničkome-društvu)](#odjeljak-4.-pripajanje-društva-s-ograničenom-odgovornošću-dioničkome-društvu)

[Odjeljak 4.a PREKOGRANIČNA PRIPAJANJA I SPAJANJA
[190](#odjeljak-4.a-prekogranična-pripajanja-i-spajanja)](#odjeljak-4.a-prekogranična-pripajanja-i-spajanja)

[GLAVA VII.a PODJELA DRUŠTAVA KAPITALA
[195](#glava-vii.a-podjela-društava-kapitala)](#glava-vii.a-podjela-društava-kapitala)

[Odjeljak 1. OPĆE ODREDBE
[195](#odjeljak-1.-opće-odredbe-4)](#odjeljak-1.-opće-odredbe-4)

[Odjeljak 2. PODJELA S OSNIVANJEM
[196](#odjeljak-2.-podjela-s-osnivanjem)](#odjeljak-2.-podjela-s-osnivanjem)

[Odjeljak 3. PODJELA S PREUZIMANJEM
[204](#odjeljak-3.-podjela-s-preuzimanjem)](#odjeljak-3.-podjela-s-preuzimanjem)

[Odjeljak 5. PRIPAJANJE I SPAJANJE DRUŠTAVA RAZLIČITIH PRAVNIH OBLIKA
[204](#odjeljak-5.-pripajanje-i-spajanje-društava-različitih-pravnih-oblika)](#odjeljak-5.-pripajanje-i-spajanje-društava-različitih-pravnih-oblika)

[Odjeljak 4. PREKOGRANIČNA PODJELA
[204](#odjeljak-4.-prekogranična-podjela)](#odjeljak-4.-prekogranična-podjela)

[GLAVA VIII. PRIJENOS IMOVINE
[212](#glava-viii.-prijenos-imovine)](#glava-viii.-prijenos-imovine)

[GLAVA IX. PREOBLIKOVANJE DRUŠTAVA
[213](#glava-ix.-preoblikovanje-društava)](#glava-ix.-preoblikovanje-društava)

[Odjeljak 1. OPĆE ODREDBE
[213](#odjeljak-1.-opće-odredbe-5)](#odjeljak-1.-opće-odredbe-5)

[Odjeljak 2. PREOBLIKOVANJE DIONIČKOGA DRUŠTVA U DRUŠTVO S OGRANIČENOM
ODGOVORNOŠĆU
[213](#odjeljak-2.-preoblikovanje-dioničkoga-društva-u-društvo-s-ograničenom-odgovornošću)](#odjeljak-2.-preoblikovanje-dioničkoga-društva-u-društvo-s-ograničenom-odgovornošću)

[Odjeljak 3. PREOBLIKOVANJE DRUŠTVA S OGRANIČENOM ODGOVORNOŠĆU U
DIONIČKO DRUŠTVO
[215](#odjeljak-3.-preoblikovanje-društva-s-ograničenom-odgovornošću-u-dioničko-društvo)](#odjeljak-3.-preoblikovanje-društva-s-ograničenom-odgovornošću-u-dioničko-društvo)

[Odjeljak 4. PREOBLIKOVANJE DIONIČKOGA DRUŠTVA U JAVNO TRGOVAČKO DRUŠTVO
I U KOMANDITNO DRUŠTVO
[217](#odjeljak-4.-preoblikovanje-dioničkoga-društva-u-javno-trgovačko-društvo-i-u-komanditno-društvo)](#odjeljak-4.-preoblikovanje-dioničkoga-društva-u-javno-trgovačko-društvo-i-u-komanditno-društvo)

[Odjeljak 5. PREOBLIKOVANJE DRUŠTVA S OGRANIČENOM ODGOVORNOŠĆU U JAVNO
TRGOVAČKO DRUŠTVO I U KOMANDITNO DRUŠTVO
[218](#odjeljak-5.-preoblikovanje-društva-s-ograničenom-odgovornošću-u-javno-trgovačko-društvo-i-u-komanditno-društvo)](#odjeljak-5.-preoblikovanje-društva-s-ograničenom-odgovornošću-u-javno-trgovačko-društvo-i-u-komanditno-društvo)

[Odjeljak 6. PREOBLIKOVANJE DRUŠTAVA OSOBA U DRUŠTVA KAPITALA
[218](#odjeljak-6.-preoblikovanje-društava-osoba-u-društva-kapitala)](#odjeljak-6.-preoblikovanje-društava-osoba-u-društva-kapitala)

[Odjeljak 7. PREKOGRANIČNO PREOBLIKOVANJE
[219](#odjeljak-7.-prekogranično-preoblikovanje)](#odjeljak-7.-prekogranično-preoblikovanje)

[DIO TREĆI GOSPODARSKO INTERESNO UDRUŽENJE
[226](#dio-treći-gospodarsko-interesno-udruženje)](#dio-treći-gospodarsko-interesno-udruženje)

[DIO ČETVRTI INOZEMNA TRGOVAČKA DRUŠTVA I INOZEMNA ULAGANJA
[232](#dio-četvrti-inozemna-trgovačka-društva-i-inozemna-ulaganja)](#dio-četvrti-inozemna-trgovačka-društva-i-inozemna-ulaganja)

[GLAVA I. INOZEMNA TRGOVAČKA DRUŠTVA I TRGOVAC POJEDINAC
[232](#glava-i.-inozemna-trgovačka-društva-i-trgovac-pojedinac)](#glava-i.-inozemna-trgovačka-društva-i-trgovac-pojedinac)

[Odjeljak 1. OPĆE ODREDBE
[232](#odjeljak-1.-opće-odredbe-6)](#odjeljak-1.-opće-odredbe-6)

[Odjeljak 2. PODRUŽNICE
[232](#odjeljak-2.-podružnice)](#odjeljak-2.-podružnice)

[GLAVA II. INOZEMNA ULAGANJA
[234](#glava-ii.-inozemna-ulaganja)](#glava-ii.-inozemna-ulaganja)

[DIO PETI KAZNENE ODREDBE
[235](#dio-peti-kaznene-odredbe)](#dio-peti-kaznene-odredbe)

[GLAVA I. UKIDANJE TRGOVAČKOGA DRUŠTVA
[235](#glava-i.-ukidanje-trgovačkoga-društva)](#glava-i.-ukidanje-trgovačkoga-društva)

[GLAVA II. KAZNENA DJELA, PREKRŠAJI I KAZNE REGISTARSKOGA SUDA
[235](#glava-ii.-kaznena-djela-prekršaji-i-kazne-registarskoga-suda)](#glava-ii.-kaznena-djela-prekršaji-i-kazne-registarskoga-suda)

[Odjeljak 1. KAZNENA DJELA
[235](#odjeljak-1.-kaznena-djela)](#odjeljak-1.-kaznena-djela)

[Odjeljak 2. PREKRŠAJI
[237](#odjeljak-2.-prekršaji)](#odjeljak-2.-prekršaji)

[Odjeljak 3. KAZNE REGISTARSKOG SUDA
[243](#odjeljak-3.-kazne-registarskog-suda)](#odjeljak-3.-kazne-registarskog-suda)

[Odjeljak 4. PRIMJENA ODREDABA OVE GLAVE ZAKONA
[243](#odjeljak-4.-primjena-odredaba-ove-glave-zakona)](#odjeljak-4.-primjena-odredaba-ove-glave-zakona)

[DIO ŠESTI PRIJELAZNE I ZAVRŠNE ODREDBE
[244](#dio-šesti-prijelazne-i-završne-odredbe)](#dio-šesti-prijelazne-i-završne-odredbe)

[Prijelazne i završne odredbe iz NN 34/99 od 09.04.1999.
[247](#prijelazne-i-završne-odredbe-iz-nn-3499-od-09.04.1999.)](#prijelazne-i-završne-odredbe-iz-nn-3499-od-09.04.1999.)

[Prijelazne i završne odredbe iz NN 118/03 od 24.07.2003.
[248](#prijelazne-i-završne-odredbe-iz-nn-11803-od-24.07.2003.)](#prijelazne-i-završne-odredbe-iz-nn-11803-od-24.07.2003.)

[Prijelazne i završne odredbe iz NN 107/07 od 19.10.2007.
[249](#prijelazne-i-završne-odredbe-iz-nn-10707-od-19.10.2007.)](#prijelazne-i-završne-odredbe-iz-nn-10707-od-19.10.2007.)

[Prijelazne i završne odredbe iz NN 146/08 od 17.12.2008.
[249](#prijelazne-i-završne-odredbe-iz-nn-14608-od-17.12.2008.)](#prijelazne-i-završne-odredbe-iz-nn-14608-od-17.12.2008.)

[Prijelazne i završne odredbe iz NN 137/09 od 13.11.2009.
[249](#prijelazne-i-završne-odredbe-iz-nn-13709-od-13.11.2009.)](#prijelazne-i-završne-odredbe-iz-nn-13709-od-13.11.2009.)

[Prijelazne i završne odredbe iz NN 125/11 od 07.11.2011.
[249](#prijelazne-i-završne-odredbe-iz-nn-12511-od-07.11.2011.)](#prijelazne-i-završne-odredbe-iz-nn-12511-od-07.11.2011.)

[Prijelazne i završne odredbe iz NN 111/12 od 10.10.2012.
[251](#prijelazne-i-završne-odredbe-iz-nn-11112-od-10.10.2012.)](#prijelazne-i-završne-odredbe-iz-nn-11112-od-10.10.2012.)

[Prijelazne i završne odredbe iz NN 68/13 od 07.06.2013.
[251](#prijelazne-i-završne-odredbe-iz-nn-6813-od-07.06.2013.)](#prijelazne-i-završne-odredbe-iz-nn-6813-od-07.06.2013.)

[Prijelazne i završne odredbe iz NN 110/15 od 13.10.2015.
[251](#prijelazne-i-završne-odredbe-iz-nn-11015-od-13.10.2015.)](#prijelazne-i-završne-odredbe-iz-nn-11015-od-13.10.2015.)

[Prijelazne i završne odredbe iz NN 40/19 od 19.04.2019.
[251](#prijelazne-i-završne-odredbe-iz-nn-4019-od-19.04.2019.)](#prijelazne-i-završne-odredbe-iz-nn-4019-od-19.04.2019.)

[Prijelazne i završne odredbe iz NN 34/22 od 16.03.2022.
[252](#prijelazne-i-završne-odredbe-iz-nn-3422-od-16.03.2022.)](#prijelazne-i-završne-odredbe-iz-nn-3422-od-16.03.2022.)

[Prijelazne i završne odredbe iz NN 114/22 od 03.10.2022.
[252](#prijelazne-i-završne-odredbe-iz-nn-11422-od-03.10.2022.)](#prijelazne-i-završne-odredbe-iz-nn-11422-od-03.10.2022.)

[Prijelazne i završne odredbe iz NN 18/23 od 15.02.2023.
[254](#prijelazne-i-završne-odredbe-iz-nn-1823-od-15.02.2023.)](#prijelazne-i-završne-odredbe-iz-nn-1823-od-15.02.2023.)

[Prijelazne i završne odredbe iz NN 130/23 od 02.11.2023.
[254](#prijelazne-i-završne-odredbe-iz-nn-13023-od-02.11.2023.)](#prijelazne-i-završne-odredbe-iz-nn-13023-od-02.11.2023.)

[Prijelazne i završne odredbe iz NN 136/24 od 27.11.2024.
[254](#prijelazne-i-završne-odredbe-iz-nn-13624-od-27.11.2024.)](#prijelazne-i-završne-odredbe-iz-nn-13624-od-27.11.2024.)

**ZAKON O TRGOVAČKIM DRUŠTVIMA**

### DIO PRVI ZAJEDNIČKE ODREDBE

### GLAVA I. OPĆE ODREDBE

#### Odjeljak 1. OSNOVNE ODREDBE

Predmet Zakona

Članak 1. (NN [40/19](https://www.zakon.hr/cms.htm?id=39375))

Ovim Zakonom uređuje se osnivanje, ustroj, prestanak i statusne promjene
trgovačkih društava te povezana društva.

Prijenos propisa Europske unije

Članak 2. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Ovim Zakonom u hrvatski pravni sustav prenose se:

-- [Direktiva 2007/36/EZ](https://www.zakon.hr/cms.htm?id=540097)
Europskog parlamenta i Vijeća od 1. srpnja 2007. o izvršavanju pojedinih
prava dioničara trgovačkih društava uvrštenih na burzu (SL L 184, 14. 7.
2007.) kako je zadnje izmijenjena Direktivom (EU) 2017/828 Europskog
parlamenta i Vijeća od 17. svibnja 2017. o izmjeni Direktive 2007/36/EZ
u pogledu poticanja dugoročnog sudjelovanja dioničara (Tekst značajan za
EGP) (SL L 132, 20. 5. 2017.),

-- [Direktiva 2009/102/EZ](https://eur-lex.europa.eu/eli/dir/2009/102)
Europskog parlamenta i Vijeća od 16. rujna 2009. iz područja prava
trgovačkih društava o društvima s ograničenom odgovornošću s jednim
članom (kodificirana verzija) (Tekst značajan za EGP) (SL L 258, 1. 10.
2009.),

-- [Direktiva Vijeća 2013/24/EU](https://www.zakon.hr/cms.htm?id=540100)
od 13. svibnja 2013. o prilagođavanju određenih direktiva u području
prava društava zbog pristupanja Republike Hrvatske (SL L 158, 10. 6.
2013.),

-- [Direktiva (EU)
2017/1132](https://eur-lex.europa.eu/eli/dir/2017/1132) Europskog
parlamenta i Vijeća od 14. lipnja 2017. o određenim aspektima prava
društava (kodificirani tekst) (Tekst značajan za EGP) (SL L 169, 30. 6.
2017.), kako je izmijenjena Direktivom (EU) 2019/1151 Europskog
parlamenta i Vijeća od 20. lipnja 2019. o izmjeni Direktive (EU)
2017/1132 u pogledu upotrebe digitalnih alata i postupaka u pravu
društava (Tekst značajan za EGP) (SL L 186, 11. 7. 2019.) i Direktivom
(EU) 2019/2121 Europskog parlamenta i Vijeća od 27. studenoga 2019. o
izmjeni Direktive (EU) 2017/1132 u pogledu prekograničnih
preoblikovanja, spajanja i podjela (Tekst značajan za EGP) (SL L 321,
12. 12. 2019.) (u daljnjem u tekstu: Direktiva (EU) 2017/1132)

-- [Direktiva (EU) 2022/2381](https://www.zakon.hr/cms.htm?id=61768)
Europskog parlamenta i Vijeća od 23. studenoga 2022. o poboljšanju rodne
ravnoteže među direktorima uvrštenih trgovačkih društava i o povezanim
mjerama (SL L 315/44, 7. 12. 2022., u daljnjem tekstu: Direktiva (EU)
2022/2381).

\(2\) Ovim se Zakonom osigurava provedba [Provedbene uredbe Komisije
(EU) 2018/1212](https://www.zakon.hr/cms.htm?id=540103) оd 3. rujna
2018. o utvrđivanju minimalnih zahtjeva za provedbu odredbi Direktive
2007/36/EZ Europskog parlamenta i Vijeća u pogledu utvrđivanja
identiteta dioničara, prijenosa informacija i olakšavanja izvršavanja
prava dioničara (Tekst značajan za EGP) (SL L 223, 4. 9. 2018.) (u
daljnjem tekstu: Provedbena uredba (EU) 2018/1212).

\(3\) Ministarstvo nadležno za vanjske i europske poslove je na temelju
podataka dobivenih od ministarstva nadležnog za poslove pravosuđa do 29.
prosinca 2025. i svake dvije godine nakon toga obvezno Europskoj
komisiji dostavljati izvješće o provedbi Direktive (EU) 2022/2381. To
izvješće sadržava sveobuhvatne informacije o mjerama poduzetima radi
postizanja ciljeva utvrđenih u članku 272.s ovoga Zakona, informacije
dostavljene u skladu s člankom 272.p stavkom 2. ovoga Zakona i
reprezentativne informacije o pojedinačnim kvantitativnim ciljevima koje
uvrštena trgovačka društva postave u skladu s člankom 272.u ovoga
Zakona.

Pojam trgovca i trgovačkoga društva

Članak 3. (NN [40/19](https://www.zakon.hr/cms.htm?id=39375))

\(1\) Trgovac je, ako ovim Zakonom nije drugačije određeno, osoba koja
samostalno trajno obavlja gospodarsku djelatnost radi ostvarivanja
dobiti proizvodnjom, prometom robe ili pružanjem usluga na tržištu.

\(2\) Osobe koje se bave slobodnim zanimanjima uređenim posebnim
propisima smatraju se trgovcima u smislu ovoga Zakona samo ako je to u
tim propisima određeno.

\(3\) Trgovačka društva jesu javno trgovačko društvo, komanditno
društvo, dioničko društvo, društvo s ograničenom odgovornošću i
gospodarsko interesno udruženje (u daljnjem tekstu: trgovačka društva).

\(4\) Javno trgovačko društvo, komanditno društvo i gospodarsko
interesno udruženje su društva osoba, a dioničko društvo i društvo s
ograničenom odgovornošću su društva kapitala.

\(5\) Trgovačko društvo može se osnovati za obavljanje gospodarske ili
bilo koje druge djelatnosti.

\(6\) Trgovačko društvo je trgovac, neovisno o tome obavlja li
gospodarsku ili neku drugu djelatnost.

\(7\) Individualni poljodjelci nisu trgovci u smislu ovoga Zakona.

#### Odjeljak 2. PRAVNA OSOBNOST

Pravna osobnost trgovačkoga društva

Članak 4.

Trgovačko društvo svojstvo pravne osobe stječe upisom u sudski registar.
Trgovačko društvo gubi svojstvo pravne osobe brisanjem toga društva iz
sudskog registra.

Stjecanje prava i obveza

Članak 5.

Trgovačko društvo može u pravnom prometu stjecati prava i preuzimati
obveze, može biti vlasnikom pokretnih i nepokretnih stvari, te može
tužiti i biti tuženo pred državnim ili izbranim sudom i sudjelovati u
drugim postupcima.

Preddruštvo

Članak 6.

\(1\) Preddruštvo nastaje sklapanjem društvenog ugovora, odnosno
usvajanjem statuta i preuzimanjem svih dionica od strane osnivača
trgovačkog društva. Na odnos između osnivača prije upisa društva u
sudski registar primjenjuju se društveni ugovor, odnosno statut.

\(2\) Prava stečena u ime trgovačkog društva prije njegova upisa u
sudski registar zajednička su nepodijeljena imovina osnivača. Za obveze
koje se preuzmu u ime trgovačkoga društva prije njegova upisa u sudski
registar, odgovaraju onaj tko ih je preuzeo u ime društva i osnivači.
Preuzme li ih više osoba, one odgovaraju solidarno i neograničeno
cijelom svojom imovinom.

\(3\) Upisom trgovačkoga društva u sudski registar osobe iz stavka 2.
ovoga članka oslobađaju se odgovornosti koja je tamo propisana.

\(4\) Preuzmu li se ugovorom sklopljenim s vjerovnikom za trgovačko
društvo obveze tako da ono nakon upisa u sudski registar stupi na mjesto
dužnika, za takvo preuzimanje obveze nije potrebna suglasnost
vjerovnika, ako se obveza preuzima u roku od tri mjeseca od upisa u
sudski registar i ako društvo ili dužnik u tome roku to priopće
vjerovniku.

\(5\) Ako se u ime trgovačkoga društva poduzmu poslovi prije nego što se
ono upiše u sudski registar pa u vrijeme upisa društva u taj registar
njegova imovina bude manja od onoga kako je to određeno u društvenom
ugovoru, odnosno statutu ili u izjavi o osnivanju društva, osnivači su
dužni u korist društva uplatiti iznos koji nedostaje.

\(6\) Upisom trgovačkoga društva u sudski registar preddruštvo prestaje.
Prava stečena i obveze preuzete djelovanjem preddruštva u ime
trgovačkoga društva prava su i obveze trgovačkoga društva.

Podružnice

Članak 7. (NN [40/19](https://www.zakon.hr/cms.htm?id=39375))

\(1\) Trgovačko društvo može imati jednu ili više podružnica u kojima
obavlja svoje djelatnosti.

\(2\) Podružnica se osniva odlukom koju donosi nadležni organ trgovačkog
društva u skladu s izjavom o osnivanju društva ili društvenim ugovorom,
odnosno statutom društva. Odluku o osnivanju podružnice mora ovjeriti
javni bilježnik.

\(3\) Podružnice nisu pravne osobe. Njihovim poslovanjem prava i obveze
stječe društvo. Podružnica posluje pod svojom tvrtkom i mora pri tome
navesti svoje sjedište i sjedište osnivača.

\(4\) U odluci o osnivanju podružnice navode se:

1\. tvrtka i sjedište osnivača te tvrtka i sjedište podružnice,

2\. djelatnosti podružnice,

3\. ime i prezime, odnosno imena i prezimena, osobni identifikacijski
broj i prebivalište osoba u podružnici ovlaštenih da u poslovanju
podružnice zastupaju osnivača.

\(5\) Podružnica prestaje:

1\. ako osnivač donese odluku o prestanku podružnice,

2\. ako osnivač prestane postojati.

\(6\) Nakon odluke iz točke 1., odnosno ispunjenja uvjeta iz točke 2.
stavka 5. ovoga članka podružnica se briše iz trgovačkoga registra. Na
brisanje podružnice iz sudskog registra na odgovarajući se način
primjenjuju odredbe ovoga Zakona o brisanju društva iz trgovačkoga
registra.

Upis podružnice u sudski registar

Članak 8. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) Podružnica se upisuje u sudski registar suda nadležnoga po mjestu
sjedišta osnivača.

\(2\) Prijavu za upis podružnice u sudski registar osnivač podnosi sudu
nadležnom po mjestu sjedišta osnivača. Tome sudu podnosi se i prijava za
upis promjene upisa u sudskom registru.

\(3\) U prijavi za upis podružnice u sudski registar moraju se navesti:

1\. tvrtka i sjedište osnivača te tvrtka i sjedište podružnice i

2\. ime i prezime, odnosno imena i prezimena, osobni identifikacijski
broj te prebivalište osoba ovlaštenih da u poslovanju podružnice
zastupaju osnivača.

\(4\) Prijavi iz stavka 2. ovoga članka prilaže se odluka o osnivanju
podružnice.

\(5\) U sudski registar iz stavka 1. ovoga članka upisuju se podaci iz
članka 7. stavka 4. točaka 1. i 3. ovoga Zakona i promjene tih podataka.

\(6\) Nakon upisa u sudski registar suda nadležnog po mjestu sjedišta
osnivača, taj sud po službenoj dužnosti dostavlja registarskom sudu
sjedišta podružnice primjerak prijave za upis s prilozima, izvornik ili
ovjereni primjerak rješenja o upisu na papiru ili elektroničkim putem u
skladu s posebnim propisom. Podaci iz članka 7. stavka 4. točaka 1. i 3.
ovoga Zakona objavljuju se na način kako se objavljuju priopćenja
trgovačkoga društva.

\(7\) Podružnica se može osnovati i na daljinu, elektroničkim sredstvima
komunikacije.

#### Odjeljak 3. ODGOVORNOST ZA OBVEZE TRGOVAČKOGA DRUŠTVA

Općenito

Članak 9. (NN [40/19](https://www.zakon.hr/cms.htm?id=39375))

\(1\) Trgovačko društvo odgovara za svoje obveze cijelom svojom
imovinom.

\(2\) Brisan.

Odgovornost članova trgovačkoga društva

Članak 10. (NN [34/22](https://www.zakon.hr/cms.htm?id=51850))

\(1\) Članovi javnoga trgovačkoga društva i komplementari u komanditnome
društvu odgovaraju za obveze društva osobno, solidarno i neograničeno
cijelom svojom imovinom.

\(2\) Članovi društva s ograničenom odgovornošću, dioničari dioničkoga
društva i komanditori u komanditnom društvu ne odgovaraju za obveze
društva izuzev kada je to određeno ovim Zakonom.

\(3\) Onaj tko zloupotrebljava okolnost da kao član trgovačkoga društva
ne odgovara za obveze društva ne može se pozvati na to da po zakonu ne
odgovara za te obveze.

\(4\) Smatra se da je ispunjena pretpostavka za odgovornost člana
društva iz stavka 3. ovoga članka naročito:

1\. ako koristi društvo za to da bi postigao cilj koji mu je inače
zabranjen,

2\. ako koristi društvo da bi oštetio vjerovnike,

3\. ako protivno zakonu upravlja imovinom društva kao da je to njegova
imovina,

4\. ako u svoju korist ili u korist neke druge osobe umanji imovinu
društva, iako je znao ili morao znati da ono neće moći podmiriti svoje
obveze.

\(5\) Ako je nad društvom iz stavka 2. ovoga članka otvoren stečajni
postupak, zahtjeve protiv osoba iz stavka 3. ovoga članka za vrijeme
trajanja stečajnog postupka može ostvarivati samo stečajni upravitelj.

### GLAVA II. TVRTKA

#### Odjeljak 1. TVRTKA TRGOVAČKOGA DRUŠTVA

Pojam

Članak 11. (NN [40/19](https://www.zakon.hr/cms.htm?id=39375))

\(1\) Tvrtka je ime pod kojim trgovačko društvo posluje i pod kojim
sudjeluje u pravnom prometu.

\(2\) Tvrtka trgovačkoga društva mora se jasno razlikovati od tvrtke
drugoga trgovca sa sjedištem u Republici Hrvatskoj.

\(3\) Tvrtka trgovačkoga društva određuje se izjavom o osnivanju društva
ili društvenim ugovorom, odnosno statutom društva.

\(4\) Tvrtka trgovačkoga društva mijenja se na način određen izjavom o
osnivanju društva ili društvenim ugovorom, odnosno statutom društva.

\(5\) Tvrtka trgovačkoga društva i sve njene promjene upisuju se u
sudski registar.

\(6\) Prijavu za upis promjene tvrtke u sudski registar podnosi uprava
trgovačkoga društva, odnosno članovi koji upravljaju društvom.

Načelo istinitosti

Članak 12.

Podaci sadržani u tvrtki moraju biti istiniti.

Sadržaj tvrtke

Članak 13.

\(1\) Tvrtka trgovačkoga društva mora uz naznaku kojom se pobliže
obilježava ime društva sadržavati naznaku predmeta poslovanja društva.

\(2\) Uz sastojke navedene u stavku 1. ovoga članka,

1\. tvrtka javnoga trgovačkog društva mora sadržavati riječi »javno
trgovačko društvo« ili naznaku« j.t.d.«,

2\. tvrtka komanditnoga društva mora sadržavati riječi »komanditno
društvo« ili oznaku »k.d.«

3\. tvrtka dioničkoga društva mora sadržavati riječi \"dioničko
društvo\" ili oznaku \"d.d.\";

4\. tvrtka društva s ograničenom odgovornošću mora sadržavati riječi
\"društvo s ograničenom odgovornošću\" ili oznaku \"d.o.o.\", a
jednostavnog društva s ograničenom odgovornošću oznaku »jednostavno
društvo s ograničenom odgovornošću« ili oznaku „j.d.o.o.",

5\. tvrtka gospodarskoga interesnog udruženja mora sadržavati na početku
ili na kraju riječi: »gospodarsko interesno udruženje« ili oznaku GIU.

\(3\) Ako je član u javnom trgovačkom društvu ili komplementar u
komanditnom društvu neko društvo, u tvrtki se mora navesti tvrtka ili
skraćena tvrtka tog društva.

Razlikovanje tvrtki

Članak 14. (NN [40/19](https://www.zakon.hr/cms.htm?id=39375))

\(1\) Sastojci tvrtke ne mogu biti takvi da stvaraju zabunu glede
predmeta poslovanja trgovačkoga društva, utiska o identitetu ili
povezanosti s drugim društvom, da vrijeđaju prava intelektualnog
vlasništva ni druga prava drugih osoba.

\(2\) Iznimno od odredbe stavka 1. ovoga članka, povezana društva u
smislu odredaba članka 473. ovoga Zakona mogu u svojim tvrtkama
upotrebljavati zajedničke sastojke.

\(3\) Ako je u tvrtki sadržano ime člana trgovačkoga društva koje je
jednako ranije upisanoj tvrtki drugoga društva ili imenu druge osobe
sadržanome u ranije upisanoj tvrtki drugoga društva, u tvrtku koja se
kasnije upisuje moraju se unijeti dodaci kojima se osigurava da se te
tvrtke jasno razlikuju.

Imena država i međunarodnih organizacija

Članak 15. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) Riječi »Hrvatska« i njezine izvedenice te druga državna znamenja,
uključujući njihovo oponašanje, mogu se unijeti u tvrtku uz naznaku ili
kao dio naznake kojom se pobliže obilježava ime društva samo na temelju
rješenja ministarstva nadležnog za poslove opće uprave.

\(2\) Tvrtka ne može sadržavati imena, grbove, zastave ni druge državne
ambleme drugih država ili međunarodnih (međudržavnih) organizacija, niti
službene znakove za kontrolu i garanciju kvalitete, a ne može ih se ni
oponašati u heraldičkome smislu.

\(3\) Iznimno od odredbe stavka 2. ovoga članka, sastojci tvrtke koji se
tamo navode mogu se unijeti u tvrtku uz dozvolu nadležnog organa
odgovarajuće države ili međunarodne (međudržavne) organizacije, te u
slučaju da su ti sastojci sadržani u tvrtki ili u imenu osnivača koji se
unose u tvrtku trgovačkoga društva.

\(4\) Protiv rješenja iz stavka 1. ovoga članka nije dopuštena žalba,
ali se može pokrenuti upravni spor.

Osobna imena

Članak 16.

\(1\) U tvrtku se može unijeti ime ili dio imena neke osobe samo uz njen
pristanak, a ako je ta osoba umrla, uz pristanak njenih nasljednika.

\(2\) U tvrtku se može unijeti ime ili dio imena neke povijesne ili
druge znamenite osobe samo uz njen pristanak, a ako je ta osoba umrla
samo ako ga se koristi na prikladan način uz pristanak nasljednika.

\(3\) Vrijeđa li trgovačko društvo svojim poslovanjem ili na koji drugi
način čast i ugled osobe čije je ime uneseno u njegovu tvrtku, ta osoba,
a ako je osoba umrla njeni nasljednici, imaju pravo tražiti brisanje
njenog imena iz tvrtke društva.

Tvrtka i promjene u trgovačkom društvu

Članak 17.

\(1\) Trgovačko društvo nastavlja poslovati bez promjene tvrtke unatoč
istupanju nekih članova iz društva ili pristupanju novih članova u
društvo.

\(2\) Trgovačko društvo nastavlja poslovati bez promjene tvrtke i ako
član društva čiji su ime ili tvrtka sadržani u tvrtki društva, promijeni
svoje ime ili tvrtku.

\(3\) U slučaju istupa iz društva ili smrti člana društva čije je ime
sadržano u tvrtki, trgovačko društvo može nastaviti poslovati pod istom
tvrtkom, ako za to dade pristanak taj član društva, a ako je umro,
njegovi nasljednici.

Tvrtka trgovačkoga društva u stečaju ili likvidaciji

Članak 18.

Tvrtki trgovačkoga društva koje je u stečaju ili u likvidaciji dodaje se
oznaka \"u stečaju\" ili \"u likvidaciji\", te se tako upisuje u sudski
registar.

Skraćena tvrtka

Članak 19.

\(1\) Trgovačko društvo može upotrebljavati i skraćenu tvrtku.

\(2\) Skraćena tvrtka mora sadržavati karakteristični dio tvrtke i
naznaku oblika trgovačkoga društva.

\(3\) Skraćena tvrtka upisuje se u sudski registar.

Jezik tvrtke

Članak 20. (NN [68/13](https://www.zakon.hr/cms.htm?id=39373))

\(1\) Naznaka imena tvrtke trgovačkog društva mora biti na hrvatskom
jeziku i latiničnom pismu ili na službenom jeziku države članice
Europske unije i latiničnom pismu, a mogu se koristiti i arapski
brojevi. Ostali sastojci tvrtke moraju biti na hrvatskom jeziku i
latiničnom pismu.

\(2\) Tvrtka trgovačkoga društva može sadržavati pojedine strane riječi
drugih jezika ako one čine ime, odnosno tvrtku člana društva ili robni
ili uslužni žig člana zaštićen u Republici Hrvatskoj, odnosno njegova
društva registriranog u Republici Hrvatskoj, ili ako su uobičajene u
hrvatskom jeziku, ili ako za njih nema odgovarajuće riječi u hrvatskom
jeziku, ili ako se radi o riječima na mrtvom jeziku.

\(3\) Tvrtka se može upisati u sudski registar i u prijevodu na jedan
ili više jezika.

Upotreba tvrtke

Članak 21.

\(1\) Tvrtku i skraćenu tvrtku trgovačko društvo je dužno upotrebljavati
u obliku i sadržaju u kojemu je upisana u trgovačkome registru.

\(2\) Ako je uz tvrtku ili skraćenu tvrtku u sudski registar upisana i
tvrtka ili skraćena tvrtka u prijevodu na strani jezik i pismo, tvrtku
ili skraćenu tvrtku na stranom jeziku i pismu trgovačko društvo može
upotrebljavati samo zajedno s tvrtkom na hrvatskom jeziku i latiničnom
pismu.

\(3\) Tvrtka ili skraćena tvrtka mora se istaknuti na poslovnim
prostorijama trgovačkoga društva.

\(4\) Na poslovnom papiru trgovca (pismima, računima i dr.) moraju se
otisnuti njegova tvrtka, sjedište, sud kod kojega je upisan u sudski
registar i broj pod kojim je to učinjeno, tvrtka i sjedište pravnih
osoba kod kojih se vode njegovi računi i brojevi tih računa. Isto
vrijedi i za sadržaj internetske stranice društva.

\(5\) Na poslovnom papiru i internetskoj stranici društva kapitala
moraju se uz podatke iz stavka 4. ovoga članka navesti:

1\. iznos temeljnoga kapitala društva s naznakom je li u cijelosti
uplaćen, a ako nije, s naznakom koji dio toga kapitala nije uplaćen i

2\. ukupan broj izdanih dionica, a izdaje li društvo dionice s
nominalnim iznosom ti iznosi ako se radi o poslovnom papiru dioničkog
društva,

3\. prezimena i najmanje jedno ime članova uprave društva, a kod
dioničkog društva članova uprave, odnosno izvršnih direktora i
predsjednika nadzornog odnosno upravnog odbora.

\(6\) Na poslovnom papiru javnoga trgovačkoga društva i komanditnoga
društva moraju se otisnuti i imena svih članova trgovačkoga društva koji
osobno odgovaraju za obveze društva. Na poslovnom papiru gospodarskoga
interesnog udruženja mora se navesti i podatak o skupnoj ovlasti za
zastupanje, ako su članovi uprave ovlašteni tako zastupati udruženje.

\(7\) Na dopisima koje upućuje osobama s kojima se nalazi u poslovnom
odnosu ili s kojima je već započeo prijepisku, trgovac može
upotrebljavati poslovni papir na kojemu su otisnuti samo njegova tvrtka
ili skraćena tvrtka i sjedište.

\(8\) Narudžbe se smatraju poslovnim pismom u smislu stavka 4. ovoga
članka. Na njih se ne primjenjuju odredbe prethodnoga stavka ovoga
članka.

Načelo jedinstvenosti

Članak 22.

Svaki dio trgovačkoga društva mora poslovati pod istom tvrtkom, s time
da joj se može dodati oznaka koja upućuje na to da se radi o dijelu
društva.

Prijenos tvrtke

Članak 23.

\(1\) Tvrtka trgovačkoga društva može se prenijeti na drugoga samo
zajedno s poduzećem ili s bitnim pretežnim dijelom poduzeća.

\(2\) Za prijenos tvrtke koja sadrži ime neke osobe potrebna je izričita
suglasnost te osobe, a ako je umrla, suglasnost njenih nasljednika.

Članak 24. (N [40/19](https://www.zakon.hr/cms.htm?id=39375))

Brisan.

Članak 25. (N [40/19](https://www.zakon.hr/cms.htm?id=39375))

Brisan.

#### Odjeljak 3. TVRTKA PODRUŽNICE

Sadržaj

Članak 26.

\(1\) Podružnica može poslovati pod svojom tvrtkom.

\(2\) Tvrtka podružnice mora sadržavati:

1\. tvrtku ili skraćenu tvrtku trgovačkoga društva,

2\. naznaku djelatnosti podružnice,

3\. riječi iz kojih je vidljivo da se radi o podružnici.

Primjena odredaba o tvrtki trgovačkoga društva

Članak 27.

Na tvrtku podružnice na odgovarajući se način primjenjuju odredbe ovoga
Zakona o tvrtki trgovačkoga društva.

#### Odjeljak 4. ZAŠTITA TVRTKE

Načelo zakonitosti

Članak 28.

Sud će odbiti upis u sudski registar tvrtke koja nije u skladu s
odredbama ovoga Zakona.

Načelo isključivosti

Članak 29. (NN [40/19](https://www.zakon.hr/cms.htm?id=39375))

\(1\) U sudski registar ne može se upisati tvrtka koja je jednaka ranije
upisanoj tvrtki ili tvrtka koja se jasno ne razlikuje od ranije upisane
tvrtke. Sud na to pazi po službenoj dužnosti.

\(2\) Tvrtka podružnice mora sadržavati dodatak kojim se osigurava da se
ona jasno razlikuje od već upisane tvrtke.

Načelo prvenstva

Članak 30.

\(1\) Ako se sudu radi upisa u sudski registar prijave iste tvrtke ili
tvrtke koje se međusobno jasno ne razlikuju, sud će upisati onu tvrtku
koja je ranije prijavljena.

\(2\) Iznimno od odredbe stavka 1. ovoga članka, upisat će se kasnije
prijavljena tvrtka ako podnositelj kasnije prijave dokaže da je u
vrijeme podnošenja ranije prijave tu tvrtku, odnosno njene bitne
sastojke upotrebljavao na tržištu kao oznaku svoga poduzeća ili kao
robni ili uslužni znak za označavanje svojih proizvoda ili usluga te da
je to činio prije podnositelja ranije prijave.

Zaštita prava imatelja ranije prijavljene tvrtke

Članak 31.

\(1\) Trgovac kome druga osoba upotrebom ili upisom iste ili slične
tvrtke, koja je upisana u sudski registar istoga ili drugoga suda,
vrijeđa njegova prava ili ugrožava njegov položaj u tržišnoj utakmici
ili postoji opasnost da njegova prava i položaj u tržišnoj utakmici budu
povrijeđeni, odnosno ugroženi ili se druga osoba upotrebom tvrtke
nepovlasno koristi njegovim poslovnim ugledom ili ga prisvaja, može
tužbom zahtijevati da druga osoba prestane upotrebljavati tu tvrtku, da
se tvrtka te drugoga trgovca izbriše iz sudskog registra, te da ju se
obveže da nadoknadi štetu pričinjenu upotrebom tvrtke.

\(2\) Tužba iz stavka 1. ovoga članka podnosi se sudu koji vodi sudski
registar u koji je upisana tvrtka druge osobe, a može se podnijeti u
roku od tri godine od upisa druge tvrtke u sudski registar.

\(3\) Bez obzira na odredbe stavka 1. i 2. ovoga članka, trgovac može
zaštitu svojih prava glede upotrebe i upisa tvrtke ostvarivati i na
temelju propisa o zaštiti tržišnog natjecanja, te drugih propisa o
zaštiti intelektualnog i industrijskog vlasništva.

### GLAVA III. PREDMET POSLOVANJA I SJEDIŠTE TRGOVAČKOGA DRUŠTVA

#### Odjeljak 1. PREDMET POSLOVANJA

Sloboda obavljanja djelatnosti

Članak 32. (NN [40/19](https://www.zakon.hr/cms.htm?id=39375))

\(1\) Predmet poslovanja trgovačkoga društva može biti obavljanje svake
dopuštene djelatnosti.

\(2\) Dopuštena je svaka djelatnost koja nije zakonom zabranjena ili
nije suprotna moralu društva.

\(3\) Ako je zakonom propisano da trgovačko društvo može početi
obavljati djelatnost ili djelatnosti koje čine predmet njegova
poslovanja nakon što nadležno tijelo donese odluku kojom se utvrđuje da
društvo udovoljava tehničkim, zdravstvenim, ekološkim i drugim uvjetima
propisanima za obavljanje te ili tih djelatnosti (suglasnost za početak
rada), ono smije početi obavljati takvu djelatnost čim pribavi takvu
odluku. Okolnost da je društvo pribavilo ovu odluku ne upisuje se u
sudski registar niti se ova odluka polaže u zbirku isprava.

\(4\) Ako je zakonom za pojedine djelatnosti propisano da ih mogu
obavljati samo određeni oblici trgovačkih društava (zakonski oblik kao
uvjet za obavljanje djelatnosti), te da se pojedine djelatnosti mogu
obavljati samo na temelju suglasnosti, dozvole ili drugoga akta
nadležnog tijela (suglasnost za djelatnost), takve djelatnosti mogu
obavljati samo trgovačka društva za koja je to zakonom određeno, odnosno
samo ako za to dobiju propisanu suglasnost, dozvolu ili drugi akt
nadležnog tijela ili institucije.

Utvrđivanje predmeta poslovanja

Članak 33.

\(1\) Predmet poslovanja trgovačkoga društva utvrđuje se u dioničkom
društvu statutom, a u ostalim trgovačkim društvima odlukom članova
društva koja se prilikom osnivanja donosi na način koji je propisan za
sklapanje društvenog ugovora, a mijenja se većinom koja je potrebna za
izmjenu društvenog ugovora.

\(2\) Predmet poslovanja može se utvrditi navođenjem djelatnosti koje
trgovačko društvo namjerava obavljati ili općom odredbom bez tog
navođenja.

Upis predmeta poslovanja u sudski registar

Članak 34.

\(1\) Predmet poslovanja upisuje se kao evidencijski podatak u sudskom
registru. Trgovačko društvo dužno je dostavljanjem odluke kojom se
utvrđuje predmet poslovanja, a za dioničko društvo statuta, te popisa
djelatnosti izvijestiti registarski sud o tome koje djelatnosti čine
utvrđeni predmet poslovanja društva. Na isti je način trgovačko društvo
dužno izvijestiti registarski sud i o svakoj izmjeni utvrđenog predmeta
poslovanja.

\(2\) Propisuje li se drugim propisom da se neka djelatnost upisuje u
sudski registar, a nije riječ o djelatnostima iz stavka 3. ovoga članka,
smatra se da je udovoljeno zahtjevu za upisom ako je djelatnost u
pogledu koje se takva obveza propisuje navedena u statutu odnosno odluci
kojom se utvrđuje predmet poslovanja, a statut odnosno odluka su zajedno
s popisom djelatnosti dostavljeni registarskom sudu radi upisa kao
evidencijskog podatka u sudskom registru.

\(3\) Ako je za pojedine djelatnosti zakonom propisano da se mogu
obavljati samo na temelju suglasnosti, dozvole ili drugog akta nadležnog
tijela, predmet poslovanja u dijelu u kojem se odnosi na te djelatnosti
upisuje se u glavnu knjigu sudskog registra. Upis tih djelatnosti u
sudski registar provest će se samo na temelju prethodne suglasnosti ili
dozvole toga nadležnog tijela.

Učinak upisa predmeta poslovanja društva u sudski registar

Članak 35. (NN [40/19](https://www.zakon.hr/cms.htm?id=39375))

\(1\) Trgovačko društvo može obavljati djelatnosti koje čine utvrđeni
predmet poslovanja društva.

\(2\) Osim djelatnosti iz stavka 1. ovoga članka, trgovačko društvo može
obavljati i druge djelatnosti koje služe obavljanju djelatnosti iz
stavka 1. ovoga članka, ako se one u manjem opsegu ili uobičajeno
obavljaju uz djelatnost koja čini utvrđeni predmet poslovanja društva.

\(3\) Valjani su pravni poslovi koje trgovačko društvo sklopi s trećim
osobama izvan djelatnosti iz stavka 1. i stavka 2. ovoga članka.

Članak 36. (NN [40/19](https://www.zakon.hr/cms.htm?id=39375))

Brisan.

#### Odjeljak 2. SJEDIŠTE

Sjedište trgovačkoga društva

Članak 37.

\(1\) Sjedište trgovačkoga društva je mjesto u Republici Hrvatskoj u
kojemu je uprava društva i odakle se upravlja poslovima društva ili
mjesto u kojemu društvo trajno obavlja svoju djelatnost, a određeno je
izjavom o osnivanju društva ili društvenim ugovorom, odnosno statutom
društva.

\(2\) Trgovačko društvo može imati samo jedno sjedište.

\(3\) Sjedište trgovačkoga društva upisuje se u sudski registar.

\(4\) Ako je uprava trgovačkoga društva u mjestu različitom od mjesta
koje je kao sjedište društva upisano u sudski registar ili ako društvo
obavlja svoju djelatnost u mjestu različitom od mjesta koje je kao
sjedište društva upisano u sudski registar, sjedištem se smatra mjesto
upisano u sudskom registru, ali se treće osobe glede pravnih posljedica
ovisnih o sjedištu društva mogu pozivati na mjesto u kojemu je uprava
društva i odakle se upravlja poslovima društva ili na mjesto u kojemu
društvo obavlja svoju djelatnost.

Promjena sjedišta

Članak 38. (NN [40/19](https://www.zakon.hr/cms.htm?id=39375))

\(1\) Trgovačko društvo može promijeniti sjedište na način određen
izjavom o osnivanju društva ili društvenim ugovorom, odnosno statutom
društva.

\(2\) Na temelju prijave trgovačkoga društva promjena njegova sjedišta
upisuje se u sudski registar.

Sjedište podružnice

Članak 39.

Sjedište podružnice je mjesto određeno odlukom osnivača podružnice.

Sudska nadležnost

Članak 40. (NN [130/23](https://www.zakon.hr/cms.htm?id=58588))

\(1\) Za rješavanje sporova između članova trgovačkoga društva međusobno
te između članova društva i društva, koji se tiču položaja članova u
društvu, upravljanja društvom i vođenja poslova društva, prava i obveza
članova društva koje proizlaze iz njihovog položaja u društvu, nadležan
je trgovački sud na čijem se području nalazi sjedište društva upisano u
sudskom registru. Isti sud je nadležan i za rješavanje sporova između
predsjednika i članova uprave odnosno izvršnih direktora ili nadzornog,
odnosno upravnog odbora društva i društva ili njegovih članova koji
nastanu u svezi sa njihovim radom u društvu ili za društvo.

\(2\) U stvarima iz članka 114. stavka 2., članka 115., članka 137.
stavka 2., članka 150. stavka 2., članka 182. stavka 3., članka 203.
stavka 3., članka 204. stavka 3., članka 230. stavka 3., članka 245.,
članka 247. stavka 2., članaka 257. i 260., članka 272.d, članka 273.a
stavaka 2. i 3., članka 278. stavka 3., članka 288., članka 298. stavaka
2. i 5., članka 300. stavka 2., članka 300.h stavka 2., članka 300.k
stavka 1., članka 330. stavka 2., članka 367. stavka 2., članka 368.
stavka 2., članka 371. stavaka 3. i 4., članka 375. stavka 3., članka
376. stavka 3., članka 381. stavka 1., članka 382. stavaka 5. i 6.,
članka 413. stavka 1., članka 423. stavka 6., članka 424. stavka 2.,
članka 426. stavka 6., članka 450., članka 451. stavka 2., članka 452.
stavka 4., članka 470. stavka 2., članka 471., članka 481.a stavka 1.,
članka 491., članka 492. stavka 4., članka 500., članka 504.a stavka 3.,
članka 515., članka 523. stavka 3., članka 527. stavaka 1. i 4., članka
532. stavka 1., članka 545. stavaka 1. i 4., članka 547. stavka 1.,
članaka 549.e i 549.h, članka 550.e stavka 2., članka 550.k stavka 2.,
članka 550.o stavka 2., članka 550.p stavka 2., članka 551.i stavaka 6.
i 8., članka 551.j stavka 1., članka 562. stavka 2., članka 582.e,
članka 582.h stavka 6., članka 582.i stavaka 1. i 2. te članka 607.
stavka 3. ovoga Zakona sud iz stavka 1. ovoga članka odlučuje u
izvanparničnom postupku.

\(3\) U stvarima iz stavka 2. ovoga članka postupak je hitan. Rok za
žalbu je osam dana. Sud drugoga stupnja dužan je odlučiti o žalbi u roku
od trideset dana.

\(4\) Žalba protiv odluka suda donesenih u stvarima iz članka 114.
stavka 2., članka 115., članka 137. stavka 2., članka 182. stavka 3.,
članka 203. stavka 3., članka 245., članka 247. stavka 2., članaka 257.
i 260., članka 272.d, članka 273.a stavaka 2. i 3., članka 278. stavka
3., članka 288., članka 298. stavaka 2. i 5., članka 300. stavka 2.,
članka 300.h stavka 2., članka 330. stavka 2., članka 371. stavaka 3. i
4., članka 375. stavka 3., članka 381. stavka 1., članka 382. stavaka 5.
i 6., članka 423. stavka 6., članka 424. stavka 2., članka 426. stavka
6., članka 450., članka 451. stavka 2., članka 452. stavka 4., članka
471., članka 481.a stavka 1., članka 515., članka 523. stavka 3., članka
527., članaka 545., 549.e, 549.h i 550.e, članka 550.o stavka 2., članka
551. stavka 8., članka 582.e te članka 582.i stavaka 1. i 2. ovoga
Zakona ne zadržava izvršenje.

### GLAVA IV. ZASTUPANJE

#### Odjeljak 1. OPĆE ODREDBE

Zastupnici po zakonu

Članak 41.

\(1\) Ovlast za zastupanje trgovačkoga društva po zakonu imaju osobe
koje su za pojedini oblik toga društva određene odredbama ovoga Zakona.

\(2\) Osobe koje zastupaju trgovačko društvo u smislu odredbe stavka 1.
ovoga članka, te ograničenja njihovih ovlasti ako djeluju prema trećim
osobama, upisuju se u sudski registar.

\(3\) Na zastupnike društva iz stavka 1. ovoga članka odnosi se
ograničenje iz članka 49. ovoga Zakona.

Zastupnici po punomoći

Članak 42.

\(1\) Zastupnik trgovačkoga društva iz članka 41. ovoga Zakona može dati
punomoć drugoj osobi.

\(2\) Punomoć se može dati u granicama ovlasti zastupnika koje su
upisane u sudskom registru.

\(3\) Ako ovim Zakonom nije drugačije određeno, punomoć iz stavka 1.
ovoga članka daje se sukladno odredbama propisa kojima se uređuju
obvezni odnosi.

\(4\) Ograničenje iz članka 49. ovoga Zakona odnosi se i na punomoćnike
iz ovoga članka.

Punomoćnik po zaposlenju

Članak 43.

\(1\) Osoba čija je dužnost da kao radnik trgovačkoga društva obavlja
poslove koji po redovitom tijeku stvari uključuju i sklapanje određenih
ugovora, odnosno poduzimanje određenih pravnih radnji, ovlaštena je da
kao punomoćnik društva sklapa i te ugovore i poduzima te pravne radnje u
granicama poslova koje obavlja.

\(2\) Ograničenje iz članka 49. ovoga Zakona odnosi se i na punomoćnike
po zaposlenju.

#### Odjeljak 2. PROKURA

Pojam prokure

Članak 44.

\(1\) Prokura je trgovačka punomoć čiji su sadržaj i opseg ovlasti
određeni ovim Zakonom.

\(2\) Prokuru može dati samo pravna i fizička osoba koja je trgovac u
smislu ovoga Zakona.

\(3\) Prokura se daje na način predviđen izjavom o osnivanju društva ili
društvenim ugovorom, odnosno statutom trgovačkoga društva.

\(4\) Prokura se daje u pisanom obliku prilikom osnivanja društva
odlukom osnivača, statutom, društvenim ugovorom odnosno izjavom o
osnivanju društva ili odlukom za to nadležnog organa odnosno ovlaštene
osobe u društvu nakon što je društvo osnovano. Dade li se prokura
statutom, društvenim ugovorom ili izjavom o osnivanju društva, za
kasnije promjene nije potrebna njihova izmjena.

Prokurist

Članak 45. (NN [34/22](https://www.zakon.hr/cms.htm?id=51850),
[18/23](https://www.zakon.hr/cms.htm?id=55993))

\(1\) Prokura se može dati svakoj punoljetnoj i potpuno poslovno
sposobnoj osobi, bez obzira na dužnost koju obnaša i poslove koje
obavlja, izuzev ako što drugo nije predviđeno izjavom o osnivanju
društva ili društvenim ugovorom, odnosno statutom trgovačkoga društva.

\(2\) Prokurist ne može biti osoba koja zbog razloga predviđenih
odredbom članka 239. stavka 2. ovoga Zakona ne može biti imenovana za
člana uprave dioničkog društva.

\(3\) Prokura se ne može dati pravnoj osobi.

\(4\) Nastupe li na strani prokurista zakonom propisane okolnosti koje
bi, da su postojale u vrijeme davanja prokure, priječile da se osobi da
prokura, ovlasti iz prokure prestaju po sili zakona. Trgovac koji je dao
prokuru dužan je bez odgađanja od saznanja da su nastupile te okolnosti
podnijeti prijavu registarskom sudu radi upisa prestanka prokure. Dozna
li registarski sud, uz odgovarajuću primjenu odredbe članka 68. stavka
6. ovoga Zakona, da je nastupila neka od tih okolnosti, po službenoj će
dužnosti provesti upis prestanka prokure u sudskom registru te će o tome
obavijestiti trgovca koji ju je dao.

Pojedinačna i skupna prokura

Članak 46.

\(1\) Prokura se može dati jednoj ili više osoba.

\(2\) Ako je prokura dana dvjema ili više osoba bez naznake da se radi o
skupnoj prokuri, svaka od tih osoba je prokurist koji samostalno zastupa
trgovačko društvo u granicama ovlasti utvrđenih ovim Zakonom.

\(3\) Prokura dana dvjema ili više osoba smatrat će se skupnom prokurom
samo ako je tako izričito naznačeno u prokuri.

\(4\) Izjave volje ili pravne radnje koje učine skupni prokuristi
proizvode pravne učinke samo ako ih učine svi skupni prokuristi zajedno.
Bit će valjane izjave volje ili pravne radnje koje učini jedan od
skupnih prokurista uz izričitu prethodnu suglasnost ili izričito
naknadno odobrenje ostalih skupnih prokurista.

\(5\) Izjava volje ili pravna radnja učinjena prema jednome prokuristi
ima pravni učinak kao da je učinjena prema svima.

\(6\) Znanje o pravno odlučnim činjenicama ili krivnja jednog skupnog
prokuriste proizvodi pravne učinke za vlastodavca, bez obzira na znanje
ili krivnju ostalih skupnih prokurista.

Opseg ovlasti iz prokure

Članak 47.

\(1\) Prokurist može sklapati sve ugovore i poduzimati sve pravne radnje
u ime i za račun trgovačkoga društva i zastupati ga u postupcima pred
upravnim i drugim državnim organima, ustanovama s javnopravnim
ovlastima, te državnim i izbranim sudovima.

\(2\) Prokurist ne može bez posebne ovlasti otuđiti ni opteretiti
nekretnine trgovačkoga društva i ne može davati izjave ni poduzimati
pravne radnje kojima se započinje stečajni postupak ili drugi postupak
koji dovodi do prestanka društva. Prokurist ne može davati punomoć za
sklapanje poslova drugim osobama.

Ograničenje prokure

Članak 48.

\(1\) Ograničenje prokure koje nije predviđeno ovim Zakonom nema učinka
prema trećim osobama, bez obzira na to je li treća osoba za njih znala
ili morala znati.

\(2\) Ograničenje prokure na poslovanje jedne ili više podružnica ima
učinka prema trećim osobama samo ako je upisano u sudskom registru.

Sklapanje ugovora sa samim sobom

Članak 49.

Prokurist ne može bez posebne ovlasti trgovačkoga društva nastupati kao
druga ugovorna strana i s društvom sklapati ugovore u svoje ime i za
svoj račun, u svoje ime a za račun drugih osoba, ili u ime i za račun
drugih osoba.

Potpis prokuriste

Članak 50.

Prokurist potpisuje trgovačko društvo svojim imenom i prezimenom, uz
naznaku iz koje je vidljiv njegov položaj prokuriste ili uz oznaku
\"p.p.\".

Prijenos prokure

Članak 51.

\(1\) Prokura nije prenosiva na drugu osobu.

\(2\) Nema pravnoga učinka odredba u prokuri ili izjava trgovačkoga
društva kojom se prokurist ovlašćuje na prijenos prokure, kao ni izjava
društva kojom se prijenos prokure odobrava prethodno ili naknadno.

Opoziv prokure

Članak 52.

\(1\) Prokura se može u svako vrijeme opozvati, bez obzira na sadržaj
ugovora ili drugoga pravnoga posla na temelju kojega je dana.

\(2\) Ništetna je odredba ugovora kojom se trgovačko društvo odriče
prava da opozove prokuru, kao i odredba kojom se pravo na opoziv prokure
vezuje uz rok ili uz uvjet.

\(3\) Odredbama stavka 1. i 2. ovoga članka ne isključuju se niti se
umanjuju prava prokuriste predviđena ugovorom na temelju kojega je dana
prokura za slučaj opoziva prokure.

Članak 53. (NN [40/19](https://www.zakon.hr/cms.htm?id=39375))

Brisan.

Upis prokure

Članak 54. (NN [34/22](https://www.zakon.hr/cms.htm?id=51850))

\(1\) Davanje prokure i njezin opoziv upisuju se u sudski registar.
Prijavi za upis u sudski registar prilažu se odluka o davanju prokure i
izjava prokurista da je upoznat s danom prokurom, odnosno odluka kojom
se prokura opoziva ili izjava kojom prokurist otkazuje prokuru.

\(2\) U sudski registar upisuju se ime i prezime prokuriste i njegov
osobni identifikacijski broj a ograničenje iz članka 48. stavka 2. ovoga
Zakona upisuje se u sudske registre za trgovačko društvo i za
podružnicu.

\(3\) Prema trećim osobama koje nisu znale niti morale znati da je
prokura opozvana opoziv prokure djeluje od dana upisa opoziva u sudski
registar.

#### Odjeljak 3. TRGOVAČKA PUNOMOĆ

Pojam trgovačke punomoći

Članak 55.

\(1\) Trgovački punomoćnik je radnik u trgovačkom društvu ili druga
osoba koju trgovac ovlasti da vodi cijelo ili dio njegovog poduzeća.

\(2\) Trgovačka punomoć daje se u pisanom obliku.

Ovlasti iz trgovačke punomoći

Članak 56.

\(1\) Trgovački punomoćnik ovlašten je sklapati sve ugovore i poduzimati
sve pravne radnje koje su u prometu uobičajene pri vođenju poduzeća ili
dijela poduzeća na koje se odnosi njegova punomoć ili koje su za to
potrebne.

\(2\) Trgovački punomoćnik ne može bez posebne ovlasti otuđiti ni
opteretiti nekretnine svoga vlastodavca, mjenično niti čekovno ga
obvezati, preuzeti obveze iz jamstva, uzeti za njega zajam, nagoditi se
niti voditi spor.

\(3\) Ograničenja ovlasti trgovačkog punomoćnika, osim onih navedenih u
prethodnome stavku ovoga članka, nemaju učinka prema trećim osobama koje
za njih nisu znale niti su morale znati.

\(4\) Ograničenje iz članka 49. ovoga Zakona odnosi se i na trgovačkog
punomoćnika.

\(5\) Bez izričitog ovlaštenja vlastodavca trgovački punomoćnik ne može
ovlasti iz punomoći prenijeti na drugu osobu.

#### Odjeljak 4. PUNOMOĆ TRGOVAČKOME PUTNIKU

Tko može dati punomoć i oblik punomoći

Članak 57.

\(1\) Trgovac može svome radniku ili drugoj osobi dati punomoć kao
trgovačkome putniku.

\(2\) Punomoć trgovačkome putniku mora se dati u pisanom obliku.

Ovlasti iz punomoći trgovačkome putniku

Članak 58.

\(1\) Trgovački putnik ovlašten je u ime i za račun vlastodavca sklapati
ugovore o prodaji vlastodavčeve robe, isporučivati robu, naplaćivati
cijenu iz tih ugovora, te primati izjave od kupaca glede robe koja je
predmet ugovora što ga je trgovački putnik sklopio za vlastodavca.

\(2\) Trgovački putnik ovlašten je u ime i za račun vlastodavca davati
izjave i poduzimati druge pravne radnje radi očuvanja vlastodavčevih
prava iz ugovora što ga je sklopio u njegovo ime i za njegov račun.

\(3\) Ograničenje ovlasti trgovačkoga putnika nema učinka prema trećoj
osobi koja za to nije znala niti morala znati.

\(4\) Trgovački putnik ne može bez posebne ovlasti prodavati robu uz
plaćanje na poček ili u obrocima.

\(5\) Ograničenje iz članka 49. ovoga Zakona odnosi se i na trgovačkoga
putnika.

### GLAVA V. SUDSKI REGISTAR

Predmet upisa

Članak 59.

U sudski registar upisuju se trgovci i svi podaci određeni zakonom te
promjene tih podataka.

Registar

Članak 60.

\(1\) Registar vode trgovački sudovi.

\(2\) Ustroj i vođenje registra te postupak u registarskim stvarima
uređeni su zakonom.

Način upisa

Članak 61. (NN [40/19](https://www.zakon.hr/cms.htm?id=39375))

\(1\) Upis u sudski registar obavlja se na temelju odluke registarskoga
suda.

\(2\) Upis u sudski registar obavlja se na temelju prijave za upis, a po
službenoj dužnosti samo kada je to predviđeno zakonom.

Prijava za upis

Članak 62. (NN [40/19](https://www.zakon.hr/cms.htm?id=39375))

\(1\) Prijava za upis u sudski registar podnosi se na način propisan
zakonom kojim se uređuje postupak po kojem postupaju sudovi u
registarskim stvarima.

\(2\) Isprave na koje se prijava poziva podnose se uz prijavu u
izvorniku, ovjerenoj preslici, odnosno prijepisu ili u drugom zakonom
propisanom obliku.

\(3\) Ako ovim Zakonom nije drugačije određeno, prijavu za upis podnose
za:

-- javno trgovačko društvo, svi njegovi članovi,

-- komanditno društvo, svi komplementari,

-- za dioničko društvo, svi članovi uprave i predsjednik nadzornog
odbora, odnosno svi izvršni direktori i predsjednik upravnog odbora,

-- za društvo s ograničenom odgovornošću, svi članovi uprave, a ako ono
ima nadzorni odbor, i predsjednik toga odbora.

\(4\) Ako zakonom nije drugačije određeno, prijava iz stavka 1. ovoga
članka podnosi se u roku od 15 dana od dana kada se ispune pretpostavke
za upis koje su propisane ovim Zakonom ili posebnim zakonom.

Zabrana osnivanja društva te zabrana imenovanja za članove uprave i
izvršne direktore u društvima za osobe s nepodmirenim dugovanjima

Članak 62.a (NN [130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Pravna ili fizička osoba ne može osnovati trgovačko društvo ako
ona, društvo s ograničenom odgovornošću čiji je ona član i u kojem ima
poslovni udio u društvu koji predstavlja 25% ili više udjela u temeljnom
kapitalu, dioničko društvo čiji je ona jedini član, društvo osoba čiji
je ona član koji osobno odgovara za obveze društva:

-- ima nepodmirenih dugovanja po osnovi javnih davanja u smislu općeg
poreznog propisa za čiju je naplatu nadležna Porezna uprava ili kojoj je
odbijen zahtjev za izdavanje potvrde o stanju duga,

-- objavljena je na popisu poreznih obveznika/poslodavaca koji prema
dostupnim podacima ne isplaćuju plaće, a koji je javno objavljen na
mrežnim stranicama Porezne uprave Republike Hrvatske na temelju propisa
o porezu na dohodak.

\(2\) Pravna ili fizička osoba ne može osnovati trgovačko društvo ako je
u razdoblju od godine dana prije podnošenja zahtjeva za osnivanje novog
društva bila član društva s ograničenom odgovornošću u kojem ima
poslovni udio u društvu koji predstavlja 25% ili više udjela u temeljnom
kapitalu, jedini član dioničkog društva, član društva osoba koji osobno
odgovara za obveze društva ili odgovorna osoba društva koje je brisano u
stečajnom postupku s nepodmirenim dugovanjem po osnovi javnih davanja u
smislu općeg poreznog propisa za čiju je naplatu nadležna Porezna
uprava.

\(3\) Fizička osoba ne može se imenovati za člana uprave ni izvršnog
direktora u društvu ako ona, društvo s ograničenom odgovornošću čiji je
ona član i u kojem ima poslovni udio u društvu koji predstavlja 25% ili
više udjela u temeljnom kapitalu, dioničko društvo čiji je ona jedini
član, društvo osoba čiji je ona član koji osobno odgovara za obveze
društva ima dugovanja iz stavka 1. ovoga članka.

\(4\) Odredbe o zabrani osnivanja društva te zabrani imenovanja za
članove uprave i izvršne direktore u društvima iz ovoga članka i članka
68. stavka 3. ovoga Zakona ne primjenjuju se ako nepodmirena dugovanja
po osnovi javnih davanja u smislu općeg poreznog propisa za čiju je
naplatu nadležna Porezna uprava iznose manje od 30,00 eura.

Članak 63. (NN [40/19](https://www.zakon.hr/cms.htm?id=39375))

Brisan.

Objava upisa

Članak 64. (NN [110/15](https://www.zakon.hr/cms.htm?id=39353),
[40/19](https://www.zakon.hr/cms.htm?id=39375))

\(1\) Upis u sudski registar trgovački sud objavljuje na internetskoj
stranici sudskog registra.

\(2\) Smatra se da je upis objavljen istekom dana kad je objavljen na
internetskoj stranici sudskog registra.

Javnost registra

Članak 65.

\(1\) Svaka osoba može u radno vrijeme suda i u prisutnosti ovlaštenog
djelatnika suda obaviti uvid u podatke upisane u registru, u isprave na
temelju kojih je obavljen upis te u isprave pohranjene u registru, osim
isprava glede kojih je zakonom isključena primjena načela javnosti
registra.

\(2\) Svaka osoba može dobiti ovjereni prijepis ili presliku podataka iz
registra i isprava na temelju kojih je obavljen upis, kao i potvrde o
stanju upisa za određenoga trgovca.

\(3\) Sud ne smije od osobe koja traži uvid u registar i isprave,
odnosno ovjereni prijepis ili presliku podataka iz registra i isprava
zahtijevati da navede razlog ili svrhu radi koje to traži.

Učinak upisa u registar

Članak 66.

\(1\) Nitko se ne može pozivati na to da mu nisu poznati podaci upisani
u sudskom registru koji su objavljeni na način propisan ovim Zakonom ili
aktima trgovačkoga društva.

\(2\) Treći se mogu pozivati na isprave i podatke koji nisu objavljeni,
osim ako se za njihov učinak zahtijeva da ih se objavi.

\(3\) Svaka osoba može se pozvati na stanje upisa u registru glede
pravno odlučnih podataka i činjenica koji se sukladno ovome i drugim
zakonima upisuju u sudski registar, osim one osobe kojoj se dokaže da
joj je bilo poznato da se stvarno stanje glede tih podataka razlikuje od
stanja upisa u registru. U pogledu radnji poduzetih prije šesnaestog
dana nakon dana objave upisa trećoj se osobi ne mogu suprotstaviti
upisani podaci ni isprave iz objave ako dokaže da za njih nije mogla
znati.

\(4\) Osoba koja je u dobroj vjeri ne može trpjeti štetu zbog toga što
se glede pravno odlučnih podataka i činjenica pouzdala u stanje upisa u
sudskom registru.

\(5\) Ako su podatak ili činjenica koji se upisuju u sudski registar
netočno objavljeni, treći se može pozvati na ono što je objavljeno, osim
ako je znao da objavljeni podatak ili činjenica ne odgovaraju onome što
je upisano u sudskom registru.

\(5\) Za pravni promet koji se ostvaruje preko podružnice mjerodavni su
podaci o njoj upisani u sudskom registru u kojemu je ona upisana i koje
objavi registarski sud.

Mjesna nadležnost

Članak 67.

Prijava za upis u sudski registar podnosi se trgovačkom sudu nadležnom
po mjestu sjedišta trgovca.

DIO DRUGI DRUŠTVA

### GLAVA I. JAVNO TRGOVAČKO DRUŠTVO

#### Odjeljak 1. OSNIVANJE

Pojam javnoga trgovačkoga društva

Članak 68. (NN [18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588) -- na snazi od
01.01.2024.))

\(1\) Javno trgovačko društvo je trgovačko društvo u koje se udružuju
dvije ili više osoba zbog trajnog obavljanja djelatnosti pod zajedničkom
tvrtkom, a svaki član društva odgovara vjerovnicima društva neograničeno
solidarno cijelom svojom imovinom.

\(2\) Član društva može biti svaka fizička ili pravna osoba.

\(3\) Članstvo u društvu ne može steći osoba koja je pravomoćno osuđena
za kazneno djelo financiranja terorizma ili kazneno djelo pranja novca
za vrijeme dok traju pravne posljedice osude. Članstvo u društvu ne može
steći ni osoba u pogledu koje su uvedene međunarodne mjere ograničavanja
raspolaganja imovinom, dok su te mjere na snazi.

Članstvo u društvu ne može steći ni pravna ili fizička osoba ako:

-- ona, društvo s ograničenom odgovornošću čiji je ona član i u kojem
ima poslovni udio u društvu koji predstavlja 25% ili više udjela u
temeljnom kapitalu, dioničko društvo čiji je ona jedini član, društvo
osoba čiji je ona član koji osobno odgovara za obveze društva ima
dugovanja iz odredaba članka 62.a stavka 1. ovoga Zakona ili

-- je u razdoblju od godine dana prije podnošenja zahtjeva za upis ili
promjenu člana društva bila član društva s ograničenom odgovornošću u
kojem ima poslovni udio u društvu koji predstavlja 25% ili više udjela u
temeljnom kapitalu, jedini član dioničkog društva, član društva osoba
koji osobno odgovara za obveze društva ili odgovorna osoba društva koje
je brisano u stečajnom postupku s nepodmirenim dugovanjem po osnovi
javnih davanja u smislu općeg poreznog propisa za čiju je naplatu
nadležna Porezna uprava. Društvo može zahtijevati od osobe koja
namjerava postati član toga društva da se očituje odnosno priloži
potvrdu Ministarstva financija, Porezne uprave o tome da ne postoje
dugovanja iz treće rečenice ovoga stavka. Društva iz treće rečenice
ovoga stavka dužna su na zahtjev svoga člana koji namjerava postati član
drugog društva dostaviti potvrdu Ministarstva financija, Porezne uprave
o tome da ne postoje dugovanja iz treće rečenice ovoga stavka.

\(4\) Uvedu li se članu društva međunarodne mjere ograničavanja
raspolaganja imovinom, odnosno bude li član društva pravomoćno osuđen za
neko od kaznenih djela iz stavka 3. ovoga članka, njegova prava i
ovlasti u društvu miruju od kada društvo primi obavijesti iz stavka 6.
ovoga članka, pa sve dok su takve mjere ograničavanja na snazi, odnosno
sve dok traju pravne posljedice osude.

\(5\) Ministarstvo nadležno za poslove pravosuđa u sklopu evidencije iz
članka 239. ovoga Zakona evidentirat će i osobe koje su pravomoćno
osuđene za kazneno djelo financiranja terorizma ili kazneno djelo pranja
novca te osobe u pogledu kojih su uvedene međunarodne mjere
ograničavanja raspolaganja imovinom.

\(6\) Prilikom svakog upisa u evidenciju iz stavka 5. ovoga članka osobe
koja je pravomoćno osuđena za kazneno djelo financiranja terorizma ili
kazneno djelo pranja novca te osobe u pogledu koje su uvedene
međunarodne mjere ograničavanja raspolaganja imovinom, ministarstvo
nadležno za poslove pravosuđa provjerit će je li osoba koja se upisuje u
evidenciju upisana u sudskom registru kao član društva. U tom slučaju
ministarstvo će o upisu u evidenciju bez odgađanja obavijestiti društvo
i registarski sud. Registarski sud će po službenoj dužnosti u sudskom
registru upisati zabilježbu da članu društva miruju prava i ovlasti, a
ako je to poznato, i podatak o tome do kada mu prava i ovlasti miruju.

Primjena propisa o ortaštvu

Članak 69.

Ako ovim Zakonom nije drugačije propisano, na javno trgovačko društvo
primjenjuju se propisi kojima se uređuju obvezni odnosi o ortaštvu.

Prijava za upis u sudski registar

Članak 70. (NN [40/19](https://www.zakon.hr/cms.htm?id=39375))

\(1\) Prijava za upis u sudski registar mora sadržavati tvrtku, sjedište
i poslovnu adresu, ime i prezime, osobni identifikacijski broj i
prebivalište, odnosno tvrtku i sjedište svakoga člana društva, imena i
prezimena osoba ovlaštenih da zastupaju društvo i njihove ovlasti te
djelatnosti iz članka 34. stavka 3. ovoga Zakona.

\(2\) Prijavi iz stavka 1. ovoga članka prilaže se ugovor o osnivanju
društva (društveni ugovor) i odluka o utvrđivanju predmeta poslovanja.

\(3\) U sudski registar upisuju se pored podataka iz stavka 1. ovoga
članka i promjene društvenog ugovora, tvrtke i sjedišta, djelatnosti iz
članka 34. stavka 3. ovoga Zakona, stupanje novoga člana u društvo,
prestanak članstva u društvu te promjene ovlasti za zastupanje društva.

#### Odjeljak 2. PRAVNI ODNOSI IZMEĐU ČLANOVA

Društveni ugovor

Članak 71.

\(1\) Pravni odnosi između članova društva uređuju se društvenim
ugovorom.

\(2\) Odredbe ovoga odjeljka Zakona primjenjuju se utoliko, ukoliko
članovi svoje odnose u društvu drugačije ne urede društvenim ugovorom.

Ulozi u društvu

Članak 72.

\(1\) Ako nije drugačije ugovoreno, članovi društva moraju unijeti
jednake uloge.

\(2\) Član može u društvo uložiti novac, stvari, prava, rad i druge
usluge ili dobra. Vrijednost nenovčanog uloga članovi sporazumno
određuju u novcu.

\(3\) Član društva nije dužan povisiti prvobitno dogovoreni ulog, niti
ga dopuniti ako se on smanji zbog gubitka društva.

Naknada izdataka i štete

Članak 73.

\(1\) Ako član društva učini za društvo troškove za koje se prema
okolnostima može uzeti da su potrebni, ili ako neposredno zbog
obavljanja poslova društva, ili zbog opasnosti koja je s time povezana,
pretrpi štetu, društvo mu je dužno to nadoknaditi.

\(2\) Na iznos novca kojega je dužno platiti članu na temelju odredbe
stavka 1. ovoga članka, društvo mora platiti i kamate od dana kada su mu
nastali izdaci, odnosno od kada mu je pričinjena šteta pa sve dok mu se
oni ne nadoknade.

\(3\) Član društva može na ime troškova koji su potrebni za obavljanje
poslova društva zahtijevati da mu društvo plati predujam.

\(4\) Član mora društvu bez odgađanja prenijeti sve koristi koje primi
od trećih osoba za vođenje poslova društva i koje ima od vođenja poslova
za društvo.

Posljedice zakašnjenja

Članak 74.

\(1\) Član koji pravodobno ne uplati novčani ulog ili koji novac
primljen za društvo ne preda na vrijeme društvu ili koji za sebe
neopravdano uzme novac društva ili zakasni s unosom drugih uloga, dužan
je društvu platiti zakonske zatezne kamate, ako društvenim ugovorom nisu
ugovorene više kamate, od dana kada je morao uplatiti ili unijeti ulog,
kada je morao predati novac ili kada je neopravdano uzeo novac.

\(2\) Društvo može postaviti zahtjev za naknadu veće štete.

Pozornost člana

Članak 75.

U ispunjenju svojih obveza član društva je dužan postupati s pozornošću
urednog i savjesnog gospodarstvenika.

Zabrana konkurencije

Članak 76.

\(1\) Član društva ne smije bez izričitog pristanka ostalih članova
voditi poslove koji ulaze u predmet poslovanja društva, niti u nekom
drugom trgovačkom društvu sudjelovati kao član koji osobno odgovora.

\(2\) Smatra se da je dan pristanak za sudjelovanje u nekome drugome
društvu, ako je ostalim članovima pri stupanju toga člana u društvo bilo
poznato da je on član drugoga društva u kojemu osobno odgovara, a nije
mu članstvo u društvu bilo izričito uvjetovano s time da u drugome
društvu napusti sudjelovanje kao član koji osobno odgovara.

osljedice nedopuštene konkurencije

Članak 77.

\(1\) Povrijedi li član društva obvezu propisanu u članku 76. stavku 1.
ovoga Zakona, društvo može od njega zahtijevati naknadu štete.

\(2\) Umjesto naknade štete iz stavka 1. ovoga članka, društvo može
zahtijevati od člana da on poslove koje je vodio u vlastito ime prizna
kao poslove sklopljene za račun društva, odnosno da društvu preda sve
što je primio od poslova koje je obavio za tuđi račun, ili da mu ustupi
pravo na ono što bi trebao primiti iz takvoga posla.

\(3\) O ostvarivanju prava društva iz ovoga članka odlučuju ostali
članovi društva. Zahtjevi društva zastaruju za tri mjeseca od dana kada
su ostali članovi društva saznali za povredu obveze iz članka 76.
stavka 1. ovoga Zakona. Bez obzira na to saznanje zahtjevi zastaruju u
roku od pet godina od dana učinjene povrede.

\(4\) Ovim odredbama ne dira se u pravo ostalih članova društva da
zahtijevaju prestanak društva.

Vođenje poslova društva

Članak 78.

\(1\) Svaki član društva ima pravo i obvezu da vodi poslove društva.

\(2\) Ako je društvenim ugovorom vođenje poslova prenijeto na jednoga
ili na više određenih članova društva, ostali članovi društva su od toga
isključeni.

Način vođenja poslova

Članak 79.

\(1\) Ako su svi članovi društva ili više njih ovlašteni voditi poslove
društva, svaki je od njih ovlašten da ih sam vodi. Ako se neki od
članova društva koji su ovlašteni voditi poslove društva usprotivi
poduzimanju neke radnje, ta se radnja ne može poduzeti.

\(2\) Ako je društvenim ugovorom određeno da članovi društva koji su
ovlašteni voditi poslove društva to mogu činiti samo skupno, za
poduzimanje svakoga posla potrebna je, osim ako bi postojala opasnost od
odgađanja, suglasnost svih ovlaštenih članova.

Odstupanje od uputa. Obveza izvješćivanja

Članak 80.

\(1\) Društvenim ugovorom može se predvidjeti da se članovi društva koji
su ovlašteni voditi poslove društva moraju pridržavati uputa koje daju
ostali članovi društva.

\(2\) Kada postoji obveza iz stavka 1. ovoga članka, član društva može
odstupiti od dobivenih uputa ako s obzirom na okolnosti smatra da one
nisu opravdane. U tom slučaju mora o tome izvijestiti ostale članove
društva i pričekati njihovu odluku. Član može postupiti i bez obzira na
primljene upute ako bi bilo štetno da se odgađa s poslom dok ostali
članovi ne donesu odluku i ako smatra da bi oni odobrili njegovo
postupanje, kada bi im stvarno stanje bilo poznato.

\(3\) Član koji je ovlašten voditi poslove društva dužan je društvu dati
potrebne obavijesti, a kada se to od njega zatraži, izvijestiti o stanju
poslova i položiti račun o svome radu.

Opseg ovlasti za vođenje poslova. Prokura

Članak 81.

\(1\) Ovlast za vođenje poslova obuhvaća sve radnje koje se redovno
poduzimaju u poslovanju društva.

\(2\) Za poduzimanje radnji koje prelaze okvir redovnog poslovanja
potrebna je suglasnost svih članova.

\(3\) Za davanje prokure potrebna je suglasnost svih članova ovlaštenih
da vode poslove društva, osim ako bi postojala opasnost od odgađanja.
Prokuru može opozvati svaki član društva koji ju je ovlašten podijeliti
sam ili zajedno s drugim članovima.

Oduzimanje ovlasti za vođenje poslova

Članak 82.

Ako za to postoji važan razlog, po tužbi ostalih članova društva, sud će
članu društva oduzeti ovlast za vođenje poslova društva. Takav razlog
postoji naročito u slučaju grube povrede obveze ili nesposobnosti člana
da redovno vodi poslove društva.

Otkazivanje ovlasti za vođenje poslova društva

Članak 83.

\(1\) Član se može odreći ovlasti za vođenje poslova društva, ako za to
postoji važan razlog. On se ne može unaprijed odreći toga prava.

\(2\) Član se može odreći ovlasti za vođenje poslova društva samo tako
da za to dade otkazni rok koji ostalim članovima omogućava da poduzmu
sve ono što je potrebno za daljnje vođenje poslova, osim ako postoji
opravdani razlog za to da se toga ovlaštenja odrekne i prije isteka
takvoga roka.

\(3\) Odrekne li se član ovlasti za vođenje poslova društva bez
opravdanog razloga, dužan je društvu nadoknaditi štetu koja mu uslijed
toga nastane.

Pravo na obaviještenost

Članak 84.

\(1\) Svaki se član može, pa i kada je isključen od vođenja poslova
društva, osobno obavijestiti o poslovima društva, pregledati knjige i
obaviti uvid u dokumentaciju, te za sebe sastaviti godišnja financijska
izvješća.

\(2\) Prava iz stavka 1. ovoga članka ne mogu se isključiti ni
ograničiti, ako postoji razlog za pretpostavku da se poslovi društva ne
vode pošteno ni uredno.

Donošenje odluka

Članak 85.

\(1\) Za donošenje odluka društva potrebna je suglasnost svih članova
ovlaštenih da sudjeluju u odlučivanju.

\(2\) Ako je društvenim ugovorom utvrđeno da se odluke donose većinom
glasova, u sumnji se većina računa prema broju članova.

Račun dobiti i gubitka

Članak 86.

\(1\) Krajem svake poslovne godine utvrđuje se račun dobiti i gubitka.
Na temelju toga računa svakome se članu izračunava njegov udio u dobiti
ili u gubitku, srazmjerno njegovome udjelu u društvu.

\(2\) Društvo u kojem nijedan član nije fizička osoba dužno je godišnja
financijska izvješća zajedno s izvješćem o stanju društva, bez odgađanja
nakon što ih prihvate članovi društva, te izvješćem revizora, kada je
revidiranje godišnjih financijskih izvješća propisano zakonom ili
određeno društvenim ugovorom, predati u sudski registar radi upisa
predaje i objave tog upisa

\(3\) Iznimno od odredbe stavka 2. ovoga članka društvo koje je prema
računovodstvenim propisima mali poduzetnik nije dužno izraditi izvješće
o stanju društva.

Udio u dobiti i gubitku

Članak 87.

\(1\) Jedna trećina dobiti tekuće godine dijeli se na članove društva
tako da svakome od njih pripadne dio koji odgovara njegovome udjelu u
kapitalu društva.

\(2\) Pri izračunavanju udjela u dobiti koji članu pripada po odredbi iz
stavka 1. ovoga članka, ulozi koje je član tijekom poslovne godine unio
u društvo računaju se u srazmjeru s vremenom koje je proteklo od uplate.
Ako je član u poslovnoj godini smanjio svoj udio u kapitalu, uračunava
se tako smanjeni udio u srazmjeru s vremenom koje je proteklo od
učinjenoga smanjenja.

\(3\) Dio dobiti tekuće godine koji prelazi udjele u dobiti izračunate
po odredbama stavka 1. i 2. ovoga članka, kao i gubitak u toku poslovne
godine, dijele se na članove društva na jednake dijelove.

\(4\) Ako društveni ugovor sadržava odredbu koja se razlikuje od odredbe
iz stavka 3. ovoga članka, ali se njome uređuje samo udio u dobiti ili
samo udio u gubitku, u sumnji se smatra da ona vrijedi i za dobit i za
gubitak.

Zabrana smanjenja udjela u kapitalu društva

Članak 88.

Član društva ne može bez suglasnosti ostalih članova smanjiti svoj udio
u kapitalu društva.

Vraćanje zajmova

Članak 89.

Na društvo u kojemu nijedan član nije fizička osoba na odgovarajući se
način primjenjuju odredbe članka 408. ovoga Zakona tako da ono što se
odnosi na člana društva s ograničenom odgovornošću vrijedi za člana
javnoga trgovačkoga društva. To ne vrijedi ako je neki od članova
društva javno trgovačko društvo ili komanditno društvo u kojima je
fizička osoba član koji osobno odgovara za obveze društva.

#### Odjeljak 3. PRAVNI ODNOSI ČLANOVA DRUŠTVA PREMA TREĆIMA

Zabrana raspolaganja člana svojim udjelom

Članak 90.

Član društva ne može bez suglasnosti ostalih članova raspolagati svojim
udjelom u društvu.

Zastupanje društva

Članak 91.

\(1\) Svaki član je ovlašten zastupati društvo, ako društvenim ugovorom
nije isključen od zastupanja.

\(2\) Društvenim ugovorom može se odrediti da svi članovi ili više njih
mogu zastupati društvo samo skupno. Članovi ovlašteni za skupno
zastupanje mogu ovlastiti pojedine između sebe da u ime društva
poduzimaju određene poslove ili određene vrste poslova. Za izjavu volje
trećih prema društvu dovoljno je da je ona izjavljena jednome od članova
ovlaštenih da skupno zastupaju društvo.

\(3\) Društvenim ugovorom može se odrediti da su članovi društva, kada
više njih ne djeluje skupno, ovlašteni zastupati društvo samo zajedno s
prokuristom. U tom slučaju na odgovarajući se način primjenjuju odredbe
druge i treće rečenice stavka 2. ovoga članka.

Opseg ovlasti za zastupanje

Članak 92.

\(1\) Član društva može sklapati pravne poslove i poduzimati pravne
radnje pred sudom i izvan njega s time da može otuđiti i opteretiti
nekretnine te dati i opozvati prokuru.

\(2\) Ograničenje ovlasti za zastupanje ne djeluje prema trećima. To
napose vrijedi ako se ovlast ograničava samo na određene poslove ili
vrste poslova, a ako se treba ostvariti samo pod određenim okolnostima,
za određeno vrijeme ili na određenome mjestu.

Oduzimanje ovlasti za zastupanje

Članak 93.

Po tužbi ostalih članova sud će članu društva oduzeti ovlast za
zastupanje ako za to postoji važan razlog. Važnim razlogom naročito se
smatra teška povreda obveza ili nesposobnost člana da uredno zastupa
društvo.

Osobna odgovornost članova

Članak 94.

\(1\) Za obveze društva svaki član odgovara vjerovnicima cijelom svojom
imovinom i solidarno s ostalim članovima društva.

\(2\) Sporazum članova društva glede njihove odgovornosti za obveze
društva koji je suprotan odredbi iz stavka 1. ovoga članka nema učinka
prema trećima.

Prigovor i prijeboj

Članak 95.

\(1\) Ako vjerovnik društva zahtijeva od člana da mu ispuni obvezu
društva, član društva mu može staviti prigovore koje može istaći društvo
i svoje osobne prigovore.

\(2\) Član društva može odbiti da vjerovniku ispuni obvezu, ako društvo
ima pravo pobijati valjanost pravnoga posla iz kojega proizlazi obveza
čije ispunjenje vjerovnik traži.

\(3\) Član ima pravo iz prethodnoga stavka ovoga članka i onda ako se
vjerovnikova tražbina može podmiriti prijebojem s dospjelim tražbinom
društva.

Odgovornost novoga člana

Članak 96.

\(1\) Tko pristupi već postojećem društvu odgovara kao i ostali članovi
prema odredbama članka 94. i 95. ovoga Zakona za obveze društva nastale
prije njegovoga pristupanja društvu.

\(2\) Drugačiji sporazum članova društva glede njihove odgovornosti nema
učinka prema trećima.

#### Odjeljak 4. PRESTANAK DRUŠTVA I ISTUPANJE ČLANOVA IZ DRUŠTVA

Razlozi prestanka

Članak 97.

Razlozi za prestanak društva jesu:

1\. istek vremena za koje je osnovano,

2\. odluka članova društva,

3\. pravomoćna odluka suda kojom se utvrđuje da je upis društva u sudski
registar bio nezakonit,

4\. otvaranje stečajnog postupka,

5\. smrt, odnosno prestanak nekoga od članova društva, ako što drugo ne
proizlazi iz društvenog ugovora,

6\. otvaranje stečaja nad nekim od članova društva,

7\. otkaz nekoga od članova društva ili njegovoga vjerovnika,

8\. pravomoćna odluka suda.

Otkaz člana

Članak 98.

\(1\) Ako je društvo osnovano na neodređeno vrijeme, svaki član društva
može otkazati društveni ugovor samo s posljednjim danom poslovne godine
uz otkazni rok od najmanje šest mjeseci koji mora isteći do toga dana.

\(2\) Ništetan je svaki sporazum kojim se isključuje pravo člana društva
da otkaže ugovor ili kojime mu se otežava to pravo.

Prestanak na temelju odluke suda

Članak 99.

\(1\) Po tužbi nekoga od članova društva sud će, ako za to postoji važan
razlog, donijeti odluku da društvo prestane prije isteka vremena za koje
je osnovano, odnosno, ako vrijeme njegovog trajanja nije određeno, da
ono prestane i bez otkaza.

\(2\) Važan razlog naročito postoji ako koji od drugih članova društva s
nakanom ili grubom nepažnjom povrijedi neku svoju bitnu obvezu ili ako
ispunjenje takve obveze ili svrhe društva postane nemoguće ili se ta
svrha već postigne.

\(3\) Ništetan je sporazum kojim se isključuje ili protivno odredbama
stavka 1. i 2. ovoga članka ograničava pravo člana da tužbom zahtijeva
prestanak društva.

\(4\) Tužba se mora podići protiv svih ostalih članova društva
isključivo kod suda iz članka 40. stavka 1. ovoga Zakona.

ruštvo za vrijeme trajanja života člana. Prešutno nastavljanje društva

Članak 100.

Na društvo koje se osnuje tako da traje za vrijeme trajanja života
nekoga od članova ili na određeno vrijeme pa prešutno nastavi s radom,
na odgovarajući se način primjenjuju odredbe članka 98. i 99. ovoga
Zakona.

Otkaz vjerovnika člana društvu zbog tražbina prema članu

Članak 101.

Vjerovnik člana društva koji u posljednjih šest mjeseci bezuspješno
pokuša provesti ovrhu nad pokretnom imovinom člana društva i na temelju
ovršne isprave zaplijeni njegov udio u društvu i prenese zahtjev za
isplatom onoga što bi članu pripalo iz društva nakon što ono prestane,
može otkazati društveni ugovor šest mjeseci prije kraja poslovne godine,
bez obzira na to je li društvo osnovano na određeno ili na neodređeno
vrijeme. Vjerovnik može od društva zahtijevati samo ono što bi članu
pripalo nakon prestanka društva.

Ovlast člana koji je u dobroj vjeri za vođenje poslova društva

Članak 102.

Ako društvo ne prestane otkazom nego na neki drugi način, član društva
je ovlašten voditi poslove društva sve dok ne sazna ili dok ne bi morao
saznati da je društvo prestalo.

Smrt ili prestanak člana i stečaj člana

Članak 103.

\(1\) Kada društvo prestane zbog smrti nekoga od članova, njegov
nasljednik mora ostale članove bez odgađanja izvijestiti o smrti člana
i, ako postoji opasnost zbog odgađanja, mora nastaviti s poslovima
ostavitelja sve dotle dok ostali članovi zajedno s njime ne odrede nešto
drugo. Ostali članovi dužni su na isti način privremeno nastaviti s
obavljanjem poslova koji su im povjereni. U tome smislu smatra se da
društvo i dalje postoji.

\(2\) Odredbe druge i treće rečenice stavka 1. ovoga članka na
odgovarajući se način primjenjuju i u slučaju prestanka društva zbog
otvaranja stečaja nad članom društva.

Nastavljanje društva nakon istupanja člana

Članak 104.

Kada je društvenim ugovorom određeno da će se u slučaju ako član otkaže
taj ugovor ili umre ili se nad njime otvori stečaj, društvo nastaviti s
ostalim članovima, iz društva istupa član kod kojega nastupe takve
okolnosti u vrijeme kada bi, da nema odredaba društvenoga ugovora,
društvo prestalo.

Posljedice istupanja člana iz društva i odgovornost za obveze društva

Članak 105.

\(1\) Udio člana koji istupi iz društva prirasta ostalim članovima.

\(2\) Predmeti koje je član koji istupi iz društva dao društvu na
uporabu moraju mu se vratiti. Član ne može tražiti naknadu štete za
slučajno uništenje, oštećenje ili smanjenje vrijednosti tih predmeta.

\(3\) Članu koji je istupio iz društva isplaćuje se u novcu ono što bi
on primio na temelju obračuna koji bi se napravio kada bi u vrijeme
njegova istupanja društvo prestalo postojati. Vrijednost imovine društva
utvrđuje se, ako je to potrebno, službenom procjenom.

\(4\) Ako vrijednost imovine društva nije dostatna za to da se pokriju
dugovi društva i udjeli članova u kapitalu društva, član koji je istupio
iz društva mora društvu platiti dio nepokrivenog iznosa, srazmjerno
njegovom sudjelovanju u gubitku društva.

\(5\) Član koji je istupio iz društva odgovara vjerovnicima za obveze
društva nastale do upisa njegova istupanja iz društva u sudski registar.

Sudjelovanje člana koji je istupio iz društva u poslovima koji nisu
završeni

Članak 106.

\(1\) Član koji je istupio iz društva sudjeluje u dobiti i u gubitku iz
poslova koji u vrijeme njegova istupanja još nisu bili završeni. Društvo
je ovlašteno završiti poslove onako kako smatra da je to
najprimjerenije.

\(2\) Član koji je istupio iz društva može na kraju svake poslovne
godine zahtijevati da se napravi obračun o poslovima završenim u toj
godini, da mu se isplati ono što mu iz toga pripada i da ga se izvijesti
o stanju poslova koji još nisu završeni.

Nastavljanje društva s nasljednicima

Članak 107.

\(1\) Ako je društvenim ugovorom utvrđeno da će se društvo u slučaju
smrti člana nastaviti s njegovim nasljednicima, svaki nasljednik može
svoje sudjelovanje u društvu uvjetovati time da mu se na temelju
dotadašnjeg udjela u dobiti prizna položaj komanditora i dio uloga
ostavitelja koji mu pripada prizna kao njegov komanditni ulog u društvu.

\(2\) Ako ostali članovi ne prihvate prijedlog nasljednika iz stavka 1.
ovoga članka, on može zahtijevati da istupi iz društva bez obveze da za
to dade otkazni rok.

\(3\) Nasljednici mogu prava navedena u stavku 1. i 2. ovoga članka
ostvariti u roku od tri mjeseca od dana pravomoćnosti odluke o
nasljeđivanju. Ako nasljednik nije poslovno sposoban, a nije mu imenovan
zakonski zastupnik, taj rok počinje teći od kada mu se postavi
zastupnik, odnosno od kada stekne poslovnu sposobnost.

\(4\) Ako u roku iz stavka 3. ovoga članka nasljednik istupi iz društva,
ili u tome roku društvo prestane ili nasljednik stekne svojstvo
komanditora, odgovara za do tada nastale obveze društva samo po
propisima građanskoga prava o odgovornosti nasljednika za dugove
ostavitelja.

\(5\) Primjenu stavka 1. do 4. ovoga članka ne može se isključiti
društvenim ugovorom. U slučaju da nasljednik svoj ostanak u društvu
uvjetuje s time da mu se prizna položaj komanditora, njegov se udio u
dobiti društva može odrediti drugačije od onoga kako je to bilo uređeno
s ostaviteljem.

Isključenje člana umjesto prestanka društva sudskim otkazom

Članak 108.

\(1\) Nastupi li kod člana neka od okolnosti zbog koje bi ostali članovi
društva po odredbama članka 99. ovoga Zakona imali pravo tužbom
zahtijevati da društvo prestane, sud će po tužbi tih članova donijeti
odluku da se član isključi iz društva.

\(2\) Za podjelu imovine između društva i isključenoga člana odlučno je
stanje imovine društva u vrijeme podizanja tužbe kojom se traži da se
član isključi iz društva.

Istupanje člana umjesto prestanka društva zbog otkaza vjerovnika

Članak 109.

\(1\) Posluži li se vjerovnik člana društva pravom iz članka 101. ovoga
Zakona, ostali članovi mogu, na temelju njihove prethodne odluke,
izjaviti vjerovniku da društvo između tih članova ostaje. U tom slučaju
sa završetkom poslovne godine član dužnik istupa iz društva.

\(2\) Odredbe stavka 1. ovoga članka primjenjuju se i u slučaju kada se
nad članom društva otvori stečaj s time da se izjava iz stavka 1. ovoga
članka daje stečajnom upravitelju, a stečajni dužnik s danom otvaranja
stečajnog postupka istupa iz društva.

Preuzimanje poslova društva bez provođenja likvidacije

Članak 110.

\(1\) Ako se društvo sastoji od samo dva člana, pa u osobi jednoga od
njih nastupi razlog za isključenje, zbog kojega bi, kada bi društvo
imalo veći broj članova bilo dopušteno njegovo isključenje iz društva,
sud može drugoga člana po njegovoj tužbi ovlastiti da preuzme poslove
društva s aktivom i pasivom bez da se provede likvidacija društva.

\(2\) Posluži li se vjerovnik jednoga od dva člana svojim pravom iz
članka 101. ovoga Zakona, ili se nad jednim od dva člana otvori stečaj,
drugi član ima pravo da bez provođenja likvidacije preuzme društvo na
način kako je to određeno u stavku 1. ovoga članka.

\(3\) Za obračun i diobu na odgovarajući se način primjenjuju odredbe
kojima se uređuje istupanje člana iz društva.

\(4\) Prijavu sudu za upis prestanka članstva u društvu može podnijeti
svaka od osoba iz stavka 1. ovoga članka.

Prijava za upis nastanka razloga za prestanak društva u sudski registar

Članak 111.

\(1\) Sudu se podnosi prijava za upis nastanka razloga za prestanak
društva u sudski registar, osim ako ono prestaje zbog toga što se nad
njime provodi stečajni postupak.

\(2\) Isto vrijedi za istupanje i isključenje člana iz društva. U tim
slučajevima prijavu mogu podnijeti svi ostali članovi u društvu.

\(3\) Ima li smrt člana za posljedicu prestanak društva ili istupanje iz
društva, prijavu se može podnijeti sudu a da u tome ne sudjeluju
nasljednici koje su u podnošenju prijave spriječile posebne zapreke.

\(4\) Prestane li društvo odlukom suda, prijavu iz stavka 1. ovoga
članka može podnijeti svaki član društva.

Nastavljanje društva nakon stečaja

Članak 112. (NN [40/19](https://www.zakon.hr/cms.htm?id=39375))

\(1\) Ako se nakon pravomoćnosti rješenja o potvrdi stečajnog plana
donese rješenje o zaključenju stečajnog postupka, članovi mogu odlučiti
da nastave društvo.

\(2\) Sudu se mora podnijeti prijava za upis nastavljanja društva u
sudski registar.

#### Odjeljak 5. LIKVIDACIJA

Kada se pokreće postupak likvidacije

Članak 113.

\(1\) Nakon nastanka razloga za prestanak društva provodi se likvidacija
ako članovi ne dogovore drugačiji način obračuna i podjele ili se nad
društvom ne otvori stečaj.

\(2\) Ako društvo prestane zbog otkaza kojega izjavi vjerovnik nekoga od
članova ili zbog toga što je nad nekim od članova društva otvoren
stečaj, likvidacija se ne mora provesti samo ako se s time suglasi
vjerovnik ili stečajni upravitelj.

Imenovanje likvidatora

Članak 114.

\(1\) Likvidaciju provode svi članovi društva kao likvidatori, ako
odlukom članova ili društvenim ugovorom nije određeno da je provedu
pojedini članovi društva ili druge osobe. Više nasljednika jednoga člana
društva moraju imenovati zajedničkog zastupnika.

\(2\) Na prijedlog neke od tih osoba likvidatore može zbog važnih
razloga imenovati sud na čijem je području sjedište društva. Sud može
imenovati likvidatorima osobe koje nisu članovi društva. Sudionikom u
imenovanju likvidatora smatra se osim članova društva i vjerovnik koji
je zbog tražbina prema nekome od članova otkazao društveni ugovor.

\(3\) Ako je nad nekim od članova društva otvoren stečaj, na mjesto toga
člana stupa stečajni upravitelj.

Opoziv likvidatora

Članak 115.

Likvidatori se opozivaju jednoglasnom odlukom osoba iz članka 114.
stavka 2. i 3. ovoga Zakona. Iz važnih razloga likvidatore može na
prijedlog nekoga od sudionika opozvati i sud.

Prijava za upis likvidatora u sudski registar

Članak 116.

\(1\) Zajedno s prijavom iz članka 111. stavka 1. ovoga Zakona sudu se
podnosi prijava za upis likvidatora u sudski registar. To vrijedi za
svaku promjenu likvidatora ili njihovih ovlaštenja za zastupanje. U
slučaju smrti člana društva upis se može obaviti a da nasljednici ne
sudjeluju u podnošenju prijave sudu, pod pretpostavkom da su u tome bili
spriječeni posebnim zaprekama.

\(2\) Upis likvidatora koje imenuje sud i upis sudskog opoziva
likvidatora provode se po službenoj dužnosti.

Poslovi likvidatora

Članak 117.

Likvidatori moraju završiti tekuće poslove, naplatiti tražbine društva,
unovčiti preostalu imovinu i podmiriti vjerovnike. Radi dovršenja
poslova koji su u tijeku oni mogu sklapati i nove poslove. U granicama
svog poslovnog djelovanja likvidatori zastupaju društvo.

Skupno zastupanje

Članak 118.

\(1\) Postoji li više likvidatora, oni radnje koje se tiču likvidacije
obavljaju skupno, ako se ne odredi da ih mogu poduzeti pojedinačno.
Takva se odluka mora upisati u sudski registar.

\(2\) Odredba stavka 1. ovoga članka nije zapreka za to da likvidatori
ovlaste nekoga između njih da obavi određene poslove ili određene vrste
poslova.

\(3\) Za izjavu volje koja se upravlja društvu na odgovarajući se način
primjenjuju odredbe članka 91. stavka 2. ovoga Zakona.

Neograničenost ovlasti

Članak 119.

Ograničenje ovlasti likvidatora bez pravnog je učinka prema trećima.

Vezanost likvidatora odlukama onih koji su ih imenovali

Članak 120.

Likvidatori, bez obzira na to tko ih je imenovao, moraju postupati po
odlukama koje glede vođenja poslova društva jednoglasno donesu osobe iz
članka 114. stavka 2. i 3. ovoga Zakona.

Tvrtka i potpisivanje

Članak 121.

Likvidatori se moraju potpisivati tako da uz tvrtku društva navedu
naznaku \"u likvidaciji\".

Financijska izvješća

Članak 122.

Likvidatori moraju sastaviti financijska izvješća na početku i po
završetku likvidacije.

Vraćanje stvari

Članak 123.

Članovima se moraju vratiti stvari koje su oni dali društvu na
korištenje. Članovi ne mogu zahtijevati naknadu štete za slučajnu
propast, oštećenje ili smanjenje vrijednosti stvari.

Podjela imovine društva

Članak 124.

\(1\) Nakon što se podmire dugovi društva, likvidatori moraju preostalu
imovinu podijeliti članovima srazmjerno njihovim udjelima u kapitalu
društva što se utvrđuje na temelju konačnih financijskih izvješća.

\(2\) Za vrijeme trajanja likvidacije, ako nije potreban za podmirenje
vjerovnika, novac se može privremeno podijeliti. Moraju se zadržati
iznosi koji su potrebni za pokriće još nedospjelih ili spornih obveza,
kao i za osiguranje iznosa koji pripadaju članovima za konačnu podjelu.

\(3\) Ako među članovima društva dođe do spora oko podjele imovine
društva, likvidatori će odgoditi diobu sve dok se spor ne okonča.

Podmirenje računa između članova društva

Članak 125.

Ako imovina društva nije dostatna za to da se pokriju obveze društva i
isplate udjeli u kapitalu društva, članovi društva moraju nadoknaditi
manjak u srazmjeru u kojemu su dužni pokriti gubitak društva. Ako se od
nekoga člana ne može naplatiti iznos koji bi on morao platiti, ostali
članovi moraju snositi manjak u navedenom srazmjeru.

Međusobni odnosi i odnosi prema trećima

Članak 126.

Do okončanja likvidacije u pogledu pravnih odnosa između dotadašnjih
članova i društva prema trećima primjenjuju se odredbe drugoga i trećega
odjeljka ove glave Zakona ako iz odredaba ovoga odjeljka ili iz svrhe
likvidacije ne proizlazi što drugo.

Prijava za upis prestanka društva u sudski registar.

Čuvanje poslovnih knjiga.

Članak 127. (NN [40/19](https://www.zakon.hr/cms.htm?id=39375), 34/21)

\(1\) Po okončanju likvidacije likvidatori moraju podnijeti prijavu sudu
za upis brisanja društva iz sudskog registra. Društvo prestaje brisanjem
iz sudskog registra.

\(2\) Poslovne knjige i dokumentaciju društva likvidator je dužan čuvati
u rokovima određenim posebnim propisima ili povjeriti na čuvanje osobi
koja pruža usluge pohrane poslovne dokumentacije u skladu s pravilima
kojima se uređuje postupanje s arhivskim gradivom i arhivama. Poslovne
knjige i dokumentaciju može se pohraniti i u elektroničkom obliku. U
sudski registar upisat će se kod koga su i gdje pohranjene poslovne
knjige i dokumentacija društva. Naknada za pohranu i čuvanje poslovnih
knjiga i dokumentacije društva podmiruje se na teret društva prije
njegova brisanja, a ne može prelaziti opravdane troškove digitalizacije
poslovnih knjiga i dokumentacije društva, izrade njihova popisa te
njihova sigurnog čuvanja i zaštite u elektroničkom obliku.

\(3\) Članovi i njihovi nasljednici imaju pravo uvida u poslovne knjige
i u dokumentaciju društva i mogu se njima koristiti. Za uvid u
pohranjene poslovne knjige i dokumentaciju društva te izradu njihovih
preslika plaća se naknada koja ne može biti viša od naknade koja se
plaća za uvid i izradu preslika arhivske građe pohranjene u Hrvatskom
državnom arhivu.

\(4\) Ako je do prestanka društva došlo bez provođenja likvidacije ili
stečaja, članovi društva dužni su postupiti u skladu s odredbom iz
stavka 2. ovoga članka.

Primjena odredaba o likvidaciji

Članak 128.

Ako članovi umjesto likvidacije ugovore neki drugi način obračuna i
podjele imovine društva, sve dok se imovina ne podijeli, u odnosu prema
trećima na odgovarajući se način primjenjuju odredbe ovoga odjeljka
Zakona.

#### Odjeljak 6. ZASTARA

Zastara tražbina prema članovima

Članak 129.

\(1\) Zahtjevi prema članu društva s naslova odgovornosti za obveze
zastaruju za pet godina od prestanka društva ili od izlaska člana iz
društva, ako tražbina prema društvu ne zastaruje u kraćem roku.

\(2\) Zastara počinje teći prvoga narednoga dana od dana u kojemu su
prestanak društva ili prestanak članstva u društvu upisani u sudski
registar.

\(3\) Ako vjerovnikova tražbina prema društvu dospijeva nakon upisa iz
stavka 2. ovoga članka, zastara počinje teći od dana dospjelosti.

Prekid zastare

Članak 130.

Prekid zastare prema društvu koje je prestalo djeluje i prema članovima
društva koji su to bili u času prestanka društva.

### GLAVA II. KOMANDITNO DRUŠTVO 

#### Odjeljak 1. OPĆE ODREDBE

Pojam komanditnog društva

Članak 131.

Komanditno društvo je trgovačko društvo u koje se udružuju dvije ili
više osoba radi trajnog obavljanja djelatnosti pod zajedničkom tvrtkom
od kojih najmanje jedna odgovara za obveze društva solidarno i
neograničeno cijelom svojom imovinom (komplementar), a najmanje jedna
odgovara za obveze društva samo do iznosa određenog imovinskog uloga u
društvo (komanditor).

Primjena odredbi o javnom trgovačkom društvu

Članak 132.

Ako odredbama ove glave nije drugačije određeno, na komanditno društvo
primjenjuju se odredbe ovoga Zakona kojima se uređuje javno trgovačko
društvo.

#### Odjeljak 2. OSNIVANJE I UPIS U SUDSKI REGISTAR

Ugovor o osnivanju društva

Članak 133.

Društvo se osniva ugovorom (društveni ugovor). Društvenim ugovorom
moraju se odrediti član ili članovi društva koji imaju položaj
komplementara kao i član ili članovi društva koji imaju položaj
komanditora.

Upis u sudski registar

Članak 134.

\(1\) Osim podataka koji se upisuju za javno trgovačko društvo, u sudski
registar upisuju se i podaci o komanditorima i visini uloga svakoga od
njih.

\(2\) Prilikom objave upisa društva objavljuje se samo broj komanditora,
a ne i njihova imena i ulozi u društvo.

#### Odjeljak 3. PRAVNI ODNOSI IZMEĐU ČLANOVA

Sloboda ugovaranja

Članak 135.

\(1\) Svi odnosi između članova društva uređuju se društvenim ugovorom.

\(2\) Odredbe iz ovoga odjeljka Zakona primjenjuju se samo ako
društvenim ugovorom nije što drugo određeno, osim ako iz pojedine
odredbe ne proizlazi drugačije.

Upravljanje društvom

Članak 136.

\(1\) Društvom upravljaju komplementari. Komanditori nisu ovlašteni
upravljati poslovima društva.

\(2\) Komanditor se ne može usprotiviti odlukama ni postupcima
komplementara, osim odlukama i postupcima koji se odnose ili se
poduzimaju izvan granica redovnog poslovanja društva.

Pravo nadzora

Članak 137.

\(1\) Komanditor ima pravo zahtijevati da mu se predaju prijepis ili
preslika godišnjih financijskih izvješća društva radi provjere njihove
ispravnosti, te da mu se u tu svrhu dozvoli uvid u poslovne knjige
društva.

\(2\) Kada postoji opravdani razlog, sud će na zahtjev komanditora u
svako doba naložiti društvu da komanditoru i izvan slučaja iz stavka 1.
ovoga članka priopći financijska izvješća društva u pisanom obliku, te
da mu dade druga razjašnjenja i omogući uvid u poslovne knjige društva i
u druge isprave.

\(3\) Komanditor nema posebnih prava koja pripadaju članu društva iz
članka 84. ovoga Zakona.

Zabrana konkurencije

Članak 138.

Odredbe članka 76. i 77. ovoga Zakona ne odnose se na komanditore.

Predaja izvješća društva u sudski registar

Članak 138.a

Odredba članka 86. stavka 2. ovoga Zakona na odgovarajući se način
primjenjuje i na komanditno društvo u kome nijedan komplementar nije
fizička osoba.

Udio u dobiti i u gubitku

Članak 139.

\(1\) Odredbe članka 87. ovoga Zakona primjenjuju se i na komanditore.

\(2\) Dobit tekuće godine pripisuje se komanditorovom ulogu u kapital
društva sve dok on ne dosegne iznos koji se društvenim ugovorom obvezao
uplatiti kao svoj ulog.

\(3\) U snošenju gubitka nastalog poslovanjem društva komanditor
sudjeluje samo do visine svoga udjela u kapitalu društva, a i s
neuplaćenim dijelom iznosa koji se društvenim ugovorom obvezao uplatiti
kao svoj ulog.

Obračun udjela u dobiti i u gubitku

Članak 140.

\(1\) Članovi društva sudjeluju u dobiti prema odredbama članka 87.
stavka 1. i 2. ovoga Zakona.

\(2\) Ako društvenim ugovorom nije što drugo ugovoreno, udio svakoga
člana društva u dijelu dobiti koji prelazi opseg iz članka 87. stavka 1.
ovoga Zakona, kao i udio u snošenju gubitka, utvrđuje se u omjeru udjela
koji odgovara konkretnim okolnostima.

Isplata dobiti

Članak 141.

\(1\) Udio u dobiti isplaćuje se komanditoru u roku određenom u
društvenom ugovoru ili odlukom komplementara, ako taj rok nije određen
ugovorom.

\(2\) Kada o roku za isplatu dobiti odlučuju komplementari, taj rok za
komanditore ne može biti dulji od 60 dana računajući od dana usvajanja
financijskih izvješća društva.

\(3\) Komanditor nema pravo na isplatu udjela u dobiti sve dok mu je na
temelju sudjelovanja u snošenju gubitka društva udio u kapitalu društva
smanjen ispod iznosa koji se ugovorom o osnivanju društva obvezao
uplatiti kao svoj ulog.

\(4\) Ako društvo kasnije u poslovanju iskaže gubitak, komanditor nije
dužan vratiti dobit koja mu je ranije bila isplaćena.

#### Odjeljak 4. PRAVNI ODNOSI DRUŠTVA I ČLANOVA DRUŠTVA PREMA TREĆIM OSOBAMA

Zastupanje

Članak 142.

\(1\) Komanditor nije ovlašten zastupati društvo.

\(2\) Iznimno od odredbe stavka 1. ovoga članka komanditoru se može
odlukom svih komplementara dati prokura i trgovačka punomoć.

Odgovornost komanditora

Članak 143.

\(1\) Komanditor ne odgovara za obveze društva ako je u cjelini uplatio
ulog na koji se obvezao društvenim ugovorom.

\(2\) Ako komanditor ne uplati u cjelini ulog na koji se obvezao
društvenim ugovorom, odgovara vjerovnicima društva neposredno i
solidarno s ostalim članovima društva do visine ugovorenoga uloga
umanjenoga za uplaćeni dio.

\(3\) U odnosu prema vjerovnicima društva mjerodavan je iznos
komanditorovog uloga koji je upisan u sudskom registru, osim ako se na
uobičajeni način ne objavi ili društvo vjerovnicima na drugi način ne
priopći da je taj ulog veći.

\(4\) Odredba ugovora između članova društva kojom se komanditor
oslobađa obveze uplate svoga uloga ili mu se ta obveza odlaže nema
učinka prema vjerovnicima društva.

\(5\) Ako se komanditoru isplati njegov ulog, to prema vjerovnicima
društva djeluje kao da ulog nije uplaćen. Isto vrijedi i onda kada
komanditor sudjeluje u podjeli dobiti za vrijeme dok je njegov uplaćeni
udio u kapitalu društva zbog gubitka smanjen.

\(6\) Komanditor nije dužan vratiti iznose koje je na temelju usvojenih
godišnjih financijskih izvješća primio u dobroj vjeri kao udio u dobiti
društva.

\(7\) U odnosu prema vjerovnicima društva u kojemu nijedan od
komplementara nije fizička osoba, smatra se da komanditor nije uplatio
ulog na koji se obvezao društvenim ugovorom, ako društvo u
komplementarima drži udjele. To ne vrijedi u slučaju ako je komplementar
javno trgovačko društvo ili komanditno društvo u kojima je član koji
osobno odgovara za obveze društva fizička osoba.

Odgovornost novoga člana društva

Članak 144.

Osoba koja u svojstvu komanditora kasnije postane članom komanditnog
društva, odgovara u skladu s odredbama članka 143. ovoga Zakona i za one
obveze koje je društvo preuzelo prije njenog pristupa društvu.

Smanjenje uloga. Prijava za upis promjene uloga u sudski registar

Članak 145.

\(1\) Prema vjerovnicima društva bez učinka je smanjenje uloga
komanditora sve dok se to ne upiše u sudski registar. Smanjenje ne
djeluje prema vjerovnicima društva čije su tražbine već bila nastala u
vrijeme upisa smanjenja uloga u sudski registar.

\(2\) Svi članovi društva moraju sudu podnijeti prijavu za upis
povećanja i smanjenja uloga u sudski registar. Na objavu upisa
primjenjuje se odredba članka 134. stavak 2. ovoga Zakona.

Vraćanje zajmova

Članak 146.

U društvu u kojemu nijedan od komplementara nije fizička osoba na
odgovarajući se način primjenjuju odredbe članka 408. ovoga Zakona tako
da ono što se odnosi na člana društva s ograničenom odgovornošću vrijedi
za članove komanditnog društva koji osobno odgovaraju i za komanditore.
To se ne primjenjuje ako su članovi društva koji osobno odgovaraju javno
trgovačko društvo ili komanditno društvo kod kojih je član koji osobno
odgovara fizička osoba.

Smrt ili prestanak komanditora

Članak 147.

Smrt ili prestanak komanditora koji je pravna osoba ne dovodi do
prestanka društva.

### GLAVA III. TAJNO DRUŠTVO

Pojam tajnoga društva

Članak 148. (NN [40/19](https://www.zakon.hr/cms.htm?id=39375),
[18/23](https://www.zakon.hr/cms.htm?id=55993))

\(1\) Tajno društvo nastaje ugovorom kojim jedna osoba (tajni član)
ulaže neku imovinsku vrijednost u poduzeće druge osobe (poduzetnika), te
na temelju toga uloga stječe pravo sudjelovanja u dobiti i u gubitku
poduzetnika.

\(2\) Ulog tajnoga člana ulazi u imovinu poduzetnika. Ulog tajnoga člana
može se sastojati u novcu, stvarima i pravima čija se vrijednost može
izraziti u novcu.

\(3\) Tajno društvo nije pravna osoba i nema tvrtku. U tvrtku
poduzetnika ne mogu se unijeti ime ni tvrtka tajnoga člana.

\(4\) Poduzetnik nastupa u pravnom prometu i isključivi je nositelj svih
prava i obveza iz poslovanja tajnoga društva.

\(5\) Ako je javni bilježnik sudjelovao u sastavljanju, potvrdi ili
ovjeri ugovora iz stavka 1. ovoga članka, dužan je bez odgađanja
dostaviti jedan primjerak ugovora nadležnoj ispostavi Ministarstva
financija, Porezne uprave prema sjedištu poduzetnika. Ako u
sastavljanju, potvrdi ili ovjeri nije sudjelovao javni bilježnik,
poduzetnik je dužan ugovor iz stavka 1. ovoga članka dostaviti nadležnoj
ispostavi Ministarstva financija, Porezne uprave u roku od 15 dana od
dana sklapanja ugovora.

\(6\) Na članstvo u tajnom društvu na odgovarajući se način primjenjuju
odredbe članka 68. stavaka 3., 4. i 6. ovoga Zakona.

Odnosi između poduzetnika i tajnoga člana

Članak 149.

\(1\) Odnosi između poduzetnika i tajnoga člana uređuju se ugovorom.

\(2\) Na odnose između poduzetnika i tajnoga člana društva primjenjuju
se propisi kojima se uređuju obvezni odnosi o ortaštvu samo ako ti
odnosi nisu uređeni ugovorom i odredbama ove glave.

Pravo nadzora tajnoga člana

Članak 150.

\(1\) Tajni član ima pravo zahtijevati da mu se preda prijepis godišnjih
financijskih izvješća radi provjere njihove ispravnosti, da mu se u tu
svrhu dozvoli uvid u poslovne knjige i dadu potrebna razjašnjenja.

\(2\) Kada za to postoji opravdani razlog, sud će na zahtjev tajnoga
člana u svako doba naložiti poduzetniku da tajnome članu priopći
financijska izvješća društva u pisanom obliku, te da mu dade druga
razjašnjenja i omogući uvid u poslovne knjige društva i u druge isprave.

\(3\) Tajni član nema posebnih prava koja članu društva pripadaju na
temelju članka 84. ovoga Zakona.

\(4\) Prava tajnoga člana iz stavka 1. i 2. ovoga članka ne mogu se
ugovorom isključiti ni ograničiti.

Dobit i gubitak

Članak 151.

\(1\) Udio tajnoga člana u dobiti i u gubitku iskazanom poslovanjem
poduzetnikovog poduzeća određuje se ugovorom.

\(2\) Ako udio tajnoga člana u dobiti i u gubitku nije određen ugovorom,
smatrat će se da je ugovoren udio koji je primjeren konkretnim
okolnostima.

\(3\) Ugovorom o tajnome društvu može se isključiti obveza tajnoga člana
da snosi gubitak iskazan poslovanjem poduzetnikovog poduzeća. Ugovorom
se ne može isključiti pravo tajnoga člana na udio u dobiti.

\(4\) Ako nije što drugo ugovoreno, tajni član istim udjelom sudjeluje i
u gubitku i u dobiti ostvarenoj poslovanjem poduzetnikovog poduzeća.

Račun dobiti i gubitka

Članak 152.

\(1\) Na kraju poslovne godine utvrđuje se dobit ili gubitak
poduzetnikovog poduzeća, te se tajnome članu isplaćuje njegov udio u
dobiti.

\(2\) Tajni član sudjeluje u gubitku poduzetnikovog poduzeća samo do
iznosa uplaćenoga uloga, odnosno do visine uloga koji se obvezao
uplatiti na temelju ugovora o tajnome društvu. Za iznos gubitka
iskazanoga poslovanjem društva smanjuje se ulog tajnoga člana.

\(3\) U slučaju gubitka iskazanoga u poslovanju poduzetnikovog poduzeća,
tajni član nije dužan vratiti dobit koja mu je ranije bila isplaćena,
ali će se njegov udio u dobiti pripisati njegovome ulogu ako je taj zbog
gubitka bio smanjen, i to sve dok se ne dosegne iznos koji se tajni član
obvezao uplatiti kao ulog u tajno društvo.

\(4\) Ako nije drugačije ugovoreno, iznosi obračunate dobiti koje tajni
član nije naplatio ne povećavaju njegov ulog preko iznosa koji se
obvezao uplatiti na temelju ugovora o tajnome društvu.

Smrt tajnoga člana

Članak 153.

Smrt tajnoga člana ne dovodi do prestanka društva.

Slučajevi prestanka društva

Članak 154.

\(1\) Razlozi za prestanak društva jesu:

1\. protek vremena na koji je sklopljen ugovor o tajnome društvu,

2\. ostvarivanje cilja zbog kojega je sklopljen ugovor o tajnome društvu
ili ako ostvarivanje toga cilja postane nemoguće, bez obzira na to je li
ugovor sklopljen na određeno ili na neodređeno vrijeme,

3\. smrt ili prestanak poduzetnika koji je pravna osoba,

4\. ako poduzetnik prestane obavljati gospodarsku djelatnost,

5\. otvaranje stečajnog postupka nad poduzetnikom ili nad tajnim članom.

\(2\) U slučajevima iz stavka 1. ovoga članka do prestanka tajnoga
društva dolazi po sili zakona, izuzev ako je što drugo predviđeno
ugovorom.

Otkaz ugovora

Članak 155.

\(1\) Na otkaz ugovora o tajnome društvu primjenjuju se odredbe članka
98., 100. i 101. ovoga Zakona.

\(2\) Svaki član društva može bez otkaznoga roka otkazati ugovor o
tajnome društvu i kada je on sklopljen na određeno vrijeme, ako za to
postoji važan razlog. Ništetna je odredba ugovora kojom se isključuje
ovo pravo članova društva.

Obračun i dovršetak započetih poslova

Članak 156.

\(1\) U slučaju prestanka društva poduzetnik i tajni član sastavit će
obračun, te će poduzetnik tajnome članu isplatiti njegov ulog zajedno s
pripadajućom a još neisplaćenom dobiti.

\(2\) Ako ulog tajnoga člana nije bio uplaćen u cjelini, ili ako je bio
smanjen zbog gubitka društva, tajnome članu isplatit će se dobit u
dijelu u kojemu prelazi iznos uloga na koji se tajni član obvezao
ugovorom o tajnome društvu.

\(3\) Ulog i udio u dobiti tajnome članu isplaćuju se u novcu, izuzev
ako ugovorom o tajnome društvu nije što drugo određeno.

\(4\) Poslovi koji nisu bili dovršeni u času prestanka društva, dovršit
će se u skladu s ugovorom o tajnome društvu i odredbama ove glave.

Prava tajnoga člana u slučaju stečaja poduzetnika

Članak 157.

\(1\) U slučaju stečaja poduzetnika, tajni član društva ima glede prava
na povrat svoga uloga položaj stečajnog vjerovnika, ali samo u odnosu na
onaj dio uloga koji prelazi iznos njegovoga udjela u gubitku.

\(2\) Tajni član dužan je u stečajnu masu uplatiti ulog na koji se
obvezao ugovorom, ali samo u dijelu u kojemu ga već nije uplatio i u
dijelu u kojemu sudjeluje u snošenju gubitka iskazanoga poslovanjem
poduzetnikova poduzeća.

Članak 158.

Brisan

### GLAVA IV. DIONIČKO DRUŠTVO

#### Odjeljak 1. OPĆE ODREDBE

Pojam dioničkoga društva

Članak 159.

\(1\) Dioničko društvo je trgovačko društvo u kojemu članovi (dioničari)
sudjeluju s ulozima u temeljnome kapitalu podijeljenom na dionice.

\(2\) Dioničko društvo može imati i samo jednog dioničara.

\(3\) Dioničari ne odgovaraju za obveze društva.

Osnivači

Članak 160. (NN [18/23](https://www.zakon.hr/cms.htm?id=55993))

\(1\) Osnivači društva su dioničari koji usvoje statut. Kod sukcesivnog
osnivanja osnivači su i dioničari čiji ulozi nisu u novcu, iako ne
sudjeluju u usvajanju statuta.

\(2\) Osnivač društva ne može biti osoba koja je pravomoćno osuđena za
kazneno djelo financiranja terorizma ili kazneno djelo pranja novca za
vrijeme dok traju pravne posljedice osude. Osnivač ne može biti ni osoba
u pogledu koje su uvedene međunarodne mjere ograničavanja raspolaganja
imovinom, dok su te mjere na snazi.

\(3\) Statut društva mora usvojiti najmanje jedna osoba.

Temeljni kapital

Članak 161. (NN [114/22](https://www.zakon.hr/cms.htm?id=53938))

Temeljni kapital i dionice, osim onih bez nominalnog iznosa, moraju
glasiti na nominalne iznose izražene u eurima.

Najniži nominalni iznos temeljnoga kapitala

Članak 162. (NN [114/22](https://www.zakon.hr/cms.htm?id=53938))

Najniži iznos temeljnog kapitala je 25.000,00 eura.

Najniži nominalni iznos dionica

Članak 163. (NN [114/22](https://www.zakon.hr/cms.htm?id=53938))

\(1\) Društvo može izdati dionice s nominalnim iznosom ili dionice bez
tog iznosa.

\(2\) Nominalni iznos dionice ne može biti manji od 1,00 eura.

\(3\) Ništetna je dionica čiji je nominalni iznos manji od onoga iz
stavka 2. ovoga članka. Izdavatelji takvih dionica solidarno odgovaraju
imateljima za štetu koja im je pričinjena izdavanjem dionica.

\(4\) Nominalni iznosi dionica koji su veći od nominalnog iznosa iz
stavka 2. ovoga članka moraju biti izraženi cijelim brojem.

\(5\) Dionice bez nominalnog iznosa sudjeluju u temeljnom kapitalu
društva u jednakome dijelu. Iznos temeljnog kapitala koji otpada na
jednu dionicu ne može biti manji od onoga iz stavka 2. ovoga članka.
Ovdje se na odgovarajući način primjenjuju odredbe stavka 3. ovoga
članka.

\(6\) Udio u temeljnom kapitalu određuje se kod dionica s nominalnim
iznosom odnosom njihova nominalnog iznosa i nominalnog iznosa tog
kapitala, a kod dionica bez nominalnog iznosa brojem dionica.

\(7\) Dionica je nedjeljiva.

Iznos za koji se izdaju dionice

Članak 164.

\(1\) Dionice se ne mogu izdati za iznos koji je manji od najnižeg
iznosa temeljnoga kapitala iz članka 162. ovoga Zakona.

\(2\) Dionice se ne mogu izdati za iznos koji je niži od nominalnog
iznosa, odnosno iznosa temeljnog kapitala koji otpada na pojedinu
dionicu bez nominalnog iznosa.

\(3\) Dopušteno je izdavanje dionica za viši iznos od dijela temeljnog
kapitala koji na njih otpada.

#### Odjeljak 2. DIONICE

Dionice koje glase na ime

Članak 165.

\(1\) Dionice mogu glasiti na ime.

\(2\) Ako se dionica izdaje prije uplate punog iznosa za koji se izdaje,
dionica mora glasiti na ime ako se izdaje prije uplate punog iznosa za
koji se izdaje te kada se izdaje kao nematerijalizirani vrijednosni
papir. Iznos djelomične uplate mora se naznačiti na ispravi o dionici, a
ako se dionica izdaje kao nematerijalizirani vrijednosni papir, upisati
na računu vrijednosnih papira u kompjutorskom sustavu zakonom ovlaštene
pravne osobe na kome je dionica elektronički zapisana.

Privremenice

Članak 166.

\(1\) Dioničarima se prije potpune uplate dionica mogu izdati potvrde o
udjelima (privremenice).

\(2\) Privremenice moraju glasiti na ime.

\(3\) Na privremenice primjenjuju se odredbe članka 163. ovoga Zakona.

Redovne i povlaštene dionice

Članak 167.

\(1\) Po sadržaju prava koja daju dionice mogu biti redovne i
povlaštene.

\(2\) Redovne dionice su dionice koje imatelju daju:

1\. pravo glasa u glavnoj skupštini društva,

2\. pravo na isplatu dijela dobiti društva (dividenda),

3\. pravo na isplatu dijela ostatka likvidacijske, odnosno stečajne mase
društva.

\(3\) Povlaštene dionice su dionice koje imatelju daju neka povlaštena
prava, npr. pravo na dividendu u unaprijed utvrđenom novčanom iznosu ili
u postotku od nominalnog iznosa dionice, pravo prvenstva pri isplati
dividende, isplati ostatka likvidacijske, odnosno stečajne mase i druga
prava u skladu sa zakonom i statutom društva.

\(4\) Povlaštena dionica može biti kumulativna i participativna.

\(5\) Kumulativna povlaštena dionica daje imatelju dionice, u skladu s
odlukom o izdavanju dionica, pravo naplate kumuliranih neisplaćenih
dividendi prije isplate dividendi imateljima redovnih dionica.

\(6\) Participativna povlaštena dionica daje imatelju dionice, u skladu
s odlukom o izdavanju dionica, pravo da pored određene dividende naplati
i dividendu koja pripada imateljima redovnih dionica.

Rodovi dionica

Članak 168.

Dionice koje daju ista prava čine rod dionica.

Pravo glasa

Članak 169.

\(1\) Svaka dionica daje pravo glasa u skupštini društva.

\(2\) Bez prava glasa mogu se izdati samo povlaštene dionice. Ukupni
iznos temeljnog kapitala koji se odnosi na takve dionice ne može preći
polovinu iznosa temeljnoga kapitala društva.

\(3\) Zabranjeno je izdavanje dionica koje za isti iznos temeljnog
kapitala koji se na njih odnosi daju različito pravo glasa u skupštini
društva.

Sastojci dionice

Članak 170.

\(1\) Dionica koja nije izdana u nematerijaliziranom obliku mora imati
sljedeće sastojke:

1\. oznaku da je dionica i njezin nominalni iznos ako društvo izdaje
dionice s nominalnim iznosom,

2\. oznaku roda dionice,

3\. tvrtku i sjedište izdavatelja dionice,

4\. tvrtku, odnosno ime i prezime osobe na koju glasi dionica,

5\. datum izdavanja i broj dionice,

6\. faksimil potpisa statutom ovlaštenih osoba izdavatelja dionice.

\(2\) Dionice izdane u nematerijaliziranom obliku ne sadrže broj ni
sastojak iz točke 6. stavka 1. ovoga članka.

Dijelovi isprave o dionici

Članak 171.

\(1\) Isprava o dionici sastoji se od tri dijela.

\(2\) Prvi dio, plašt dionice, mora sadržavati sve sastojke iz stavka 1.
prethodnoga članka ovoga Zakona.

\(3\) Drugi dio isprave o dionici je kuponski arak za naplatu dividendi.
Svaki kupon za naplatu dividende mora sadržavati ove sastojke:

1\. redni broj kupona za naplatu dividende,

2\. broj dionice na koju se kupon odnosi na temelju koje se isplaćuje
dividenda,

3\. tvrtku izdavatelja dionice,

4\. faksimil potpisa statutom ovlaštenih osoba izdavatelja dionice.

\(4\) Treći dio dionice je talon s kojim imatelj dionice ostvaruje pravo
na nove kuponske arke ako su iskorišteni svi kuponi za isplatu
dividende. Talon mora sadržavati broj dionice na koju se odnosi.

Odluka o izdavanju dionica

Članak 172.

\(1\) Odluku o izdavanju dionica donose glavna skupština ili osnivači
društva u skladu sa statutom.

\(2\) Odlukom o izdavanju dionica utvrđuju se:

1\. tvrtka izdavatelja dionica,

2\. ukupni iznos na koji se izdaju dionice i broj dionica,

3\. nominalni iznosi dionica ako se izdaju dionice s nominalnim iznosom,

4\. oznaka da dionice glase na ime,

5\. izdaju li se uz izdavanje isprava o dionici ili kao
nematerijalizirani vrijednosni papiri,

6\. vrijeme upisa dionica,

7\. način upisa dionica,

8\. kod koga se, u kojemu roku i na koji način uplaćuju dionice,

9\. u kojemu se roku vraćaju uplaćena sredstva ako se odustane od
izdavanja dionica,

10\. rod dionica,

11\. redoslijed ostvarenja prvenstva iz povlaštenih dionica ako se one
izdaju u više serija.

\(3\) Pod uvjetima koji su propisani posebnim zakonom, statutom društva
se određuje da društvo izdaje isprave o dionicama ili dionice u
nematerijaliziranom obliku.

#### Odjeljak 3. OSNIVANJE

##### Pododjeljak 1. Statut

Usvajanje statuta

Članak 173.

\(1\) Izjave osnivača o usvajanju statuta daju se u ispravi koja se
sastavlja kod javnog bilježnika. Punomoćnici moraju imati punomoć
ovjerenu od javnog bilježnika.

\(2\) U ispravi iz stavka 1. ovoga članka moraju se navesti:

1\. osnivači i njihova prebivališta,

2\. ako društvo izdaje dionice s nominalnim iznosima ti iznosi, u
protivnom broj dionica, iznos za koji se izdaju i, ako se izdaju dionice
više rodova, rod dionica koje preuzima svaki dioničar,

3\. uplaćeni iznos temeljnoga kapitala,

4\. izjavu osnivača da prihvaćaju statut.

\(3\) Statut društva mora sadržavati odredbe o:

1\. tvrtki i sjedištu društva,

2\. predmetu poslovanja,

3\. iznosu temeljnoga kapitala,

4\. podjeli temeljnog kapitala na dionice s nominalnim iznosima ili na
one bez tog iznosa, kod dionica s nominalnim iznosima o tim iznosima i
ukupnom broju dionica svakog nominalnog iznosa a kod dionica bez tog
iznosa samo o njihovu broju a ako se izdaju dionice više rodova, rodu
dionica i broju dionica svakoga roda,

5\. tome da se izdaju dionice koje glase na ime,

6\. tome ima li društvo upravu i nadzorni odbor ili upravni odbor te
ovisno o tome broju članova uprave i nadzornog odbora, odnosno upravnog
odbora i izvršnih direktora,

7\. načinu i obliku objave priopćenja društva,

8\. vremenu trajanja i prestanku društva.

\(4\) Statut može sadržavati odredbe koje odstupaju od odredbi ovoga
Zakona samo kada je to u zakonu izričito određeno. Ako to nije izričito
isključeno ovim Zakonom, statutom se mogu urediti i druga pitanja pored
onih navedenih u stavku 3. ovoga članka. Odredbe statuta donesene
protivno spomenutim ograničenjima su ništetne.

Objava podataka i priopćenja društva

Članak 174. (NN [110/15](https://www.zakon.hr/cms.htm?id=39353))

\(1\) Ako je zakonom ili statutom određeno da se objavljuju podaci i
priopćenja društva, oni se objavljuju na internetskoj stranici na kojoj
se nalazi sudski registar.

\(2\) Statutom se može odrediti da se podaci i priopćenja društva
objavljuju i u drugim javnim glasilima uključujući elektroničke
informacijske medije.

Posebne pogodnosti i trošak osnivanja društva

Članak 175.

\(1\) Posebna pogodnost koja se daje pojedinome dioničaru ili trećoj
osobi mora se navesti u statutu uz navođenje osobe kojoj je dana.

\(2\) U statutu moraju se posebno navesti troškovi i naknade u svezi
osnivanja društva ako ih ono nadoknađuje dioničarima ili trećim osobama.

\(3\) Ako posebne pogodnosti, troškovi i naknade iz stavka 1. i 2. ovoga
članka nisu navedeni u statutu društva, prema društvu su bez učinka
ugovori i pravne radnje kojima se daju takve pogodnosti te isplaćuju
troškovi i naknade. Izmjenom statuta nakon što se društvo upiše u sudski
registar ne može se postići učinak da takvi ugovori i radnje djeluju
prema društvu.

\(4\) Odredbe o posebnim pogodnostima, troškovima i naknadama mogu se u
statutu promijeniti tek po proteku pet godina od upisa društva u sudski
registar.

Ulaganje stvari i prava. Preuzimanje stvari i prava

Članak 176.

\(1\) Ako dioničari uplaćuju uloge tako da nominalni iznos dionica,
odnosno veći iznos za koji se dionice izdaju ne uplaćuju u novcu
(ulaganje stvari i prava), ili ako društvo preuzima postojeće ili buduće
stvari ili imovinska prava (preuzimanje stvari i prava), u statutu se
moraju utvrditi stvar ili imovinsko pravo koje se ulaže ili preuzima,
osoba od koje društvo stječe stvar ili pravo i ukupan nominalni iznos
dionica te njihove pojedinačne nominalne iznose, odnosno broj dionica
bez nominalnog iznosa koje treba dati za ulaganje ili naknada koju treba
dati za preuzimanje stvari ili prava. Ako društvo treba preuzeti stvar
ili imovinsko pravo za koje se plaća naknada što je treba priračunati
ulogu dioničara, to se smatra ulaganjem stvari, odnosno prava.

\(2\) Uložiti ili preuzeti mogu se samo stvari ili imovinska prava
kojima se može utvrditi gospodarska vrijednost. Obveza da se pružaju
usluge ne može biti predmetom ulaganja ni preuzimanja stvari, odnosno
prava.

\(3\) Prema društvu bez učinka su ugovori o ulaganju i o preuzimanju
stvari, odnosno prava i pravne radnje kojima se oni ostvaruju ako nisu
utvrđeni u statutu društva u smislu odredbi stavka 1. ovoga članka. Ako
je društvo upisano u sudski registar, ugovori i radnje koji nemaju
učinka prema društvu ne utječu na valjanost statuta. Ako sporazum o
ulaganju stvari, odnosno prava nije valjan, dioničar je dužan uplatiti u
novcu nominalni iznos dionice ili viši iznos za koji se dionica izdaje.

\(4\) Nakon što se društvo upiše u sudski registar ne može se izmjenom
statuta otkloniti nevaljanost ugovora, odnosno pravnih radnji iz stavka
3. ovoga članka.

\(5\) Na promjenu odredbi u statutu o ulaganju i o preuzimanju stvari,
odnosno prava primjenjuje se odredba članka 175. stavka 4. ovoga Zakona.

##### Pododjeljak 2. Simultano osnivanje društva

Pojam

Članak 177.

\(1\) Osnivači osnivaju društvo preuzimanjem svih dionica društva,
usvajanjem i potpisivanjem statuta te izjavom da osnivaju dioničko
društvo.

\(2\) Društvo je osnovano kada ga se upiše u sudski registar.

Preuzimanje dionica

Članak 178.

\(1\) Osnivači preuzimaju dionice izjavom danom kod javnog bilježnika da
osnivaju društvo i da preuzimaju obvezu uplate dionica.

\(2\) Izjava svakog osnivača iz stavka 1. ovoga članka mora sadržavati
nominalni iznos dionica koje preuzima a ako preuzima dionice bez tog
iznosa samo njihov broj, iznos za koji se izdaju, rod dionica ako se one
izdaju u više rodova, te kada će se i kako uplatiti.

Uplata dionica

Članak 179.

\(1\) Dionice se uplaćuju novcem, ulaganjem stvari ili prava.

\(2\) Dionice se uplaćuju u novcu zakonom određenim sredstvom plaćanja
na račun dioničkoga društva kod kreditne institucije u Republici
Hrvatskoj.

\(3\) Prije upisa društva u sudski registar mora se, ako se ulozi
uplaćuju u novcu, uplatiti najmanje četvrtinu najnižeg iznosa te dionice
za koji se ona može izdati, bez obzira na to je li riječ o dionici u
nematerijaliziranom obliku ili o dionici za koju se izdaje isprava o
dionici, a ako se dionica izdaje za viši iznos od tog iznosa dionice i
cijeli iznos koji prelazi taj iznos.

\(4\) Ako se dionica uplaćuje dijelom u novcu, a dijelom ulogom stvari,
odnosno prava, prije upisa društva u sudski registar mora se u
potpunosti uplatiti i onaj dio koji se ne uplaćuje ulaganjem stvari ili
prava.

\(5\) Prije upisa društva u sudski registar ulog u stvarima i u pravima
mora se unijeti u cjelini. Ako se ulaganje stvari i prava sastoji u
preuzimanju obveze da se društvu prenese neka stvar, ta se činidba mora
ispuniti u roku od pet godina od upisa društva u sudski registar. Na
stvari i na pravu koji se unose kao ulog ne može se za tražbine koje se
ne odnose na predmet unosa ostvarivati pravo zadržanja. To se na
odgovarajući način primjenjuje i na uplate u gotovini. Vrijednost
stvari, odnosno prava koje se ulaže mora odgovarati iznosu za koji se
dionica izdaje.

Imenovanje organa društva

Članak 180.

\(1\) Osnivači moraju u ispravi ovjerenoj od javnog bilježnika imenovati
prvi nadzorni, odnosno upravni odbor društva i revizora za prvu ili za
preostali dio prve poslovne godine.

\(2\) Na sastav i imenovanje nadzornog odbora ne primjenjuju se propisi
o imenovanju članova toga odbora od strane zaposlenih.

\(3\) Članove prvog nadzornog odbora može se imenovati najdulje za
vrijeme do održavanja prve glavne skupštine društva koja odlučuje o
njihovu radu u prvoj poslovnoj godini, odnosno u dijelu poslovne godine
za koji su bili imenovani.

\(4\) Nadzorni odbor imenuje članove prve uprave, odnosno izvršne
direktore.

Izvješće o osnivanju

Članak 181.

\(1\) Osnivači moraju podnijeti pisano izvješće o provedenom osnivanju.

\(2\) U izvješću o osnivanju treba navesti bitne okolnosti o kojima
ovisi primjerenost činidbi za ulaganje stvari, odnosno prava i za
njihovo preuzimanje. Pri tome moraju se navesti:

1\. pravni poslovi s kojima društvo namjerava steći ulog u stvarima,
odnosno u pravima,

2\. troškovi nabave ili izrade u posljednje dvije godine za dobra koja
se ulažu,

3\. ako je u društvo uloženo poduzeće, njegov prihod u posljednje dvije
godine s pozivom na godišnja financijska izvješća toga poduzeća,

4\. da li su i u kojem opsegu pri osnivanju bile preuzete dionice za
račun članova uprave ili nadzornog odbora, odnosno izvršnih direktora
ili upravnog odbora

5\. da li je i na koji način neki član uprave ili nadzornog odbora,
odnosno izvršni direktor ili član upravnog odbora dobio posebnu
pogodnost ili je za pripremu osnivanja dobio obeštećenje ili naknadu.

Revizija osnivanja

Članak 182.

\(1\) Članovi uprave i nadzornog odbora, odnosno izvršni direktori i
članovi upravnog odbora moraju provjeriti provedeno osnivanje.

\(2\) Pored toga jedan ili više revizora (revizori osnivanja) moraju
obaviti reviziju:

1\. ako je neki član uprave ili nadzornog odbora, odnosno izvršni
direktor ili član upravnog odbora ujedno i osnivač društva,

2\. ako su u osnivanju preuzete dionice za račun nekoga člana uprave ili
nadzornog odbora, odnosno izvršnog direktora ili člana upravnog odbora,

3\. ako je neki član uprave ili nadzornog odbora, odnosno izvršni
direktor ili član upravnog odbora u osnivanju dobio posebnu pogodnost
ili je za osnivanje, odnosno za pripremu osnivanja dobio obeštećenje ili
naknadu,

4\. ako je osnivanje društva bilo ulaganjem ili preuzimanjem stvari,
odnosno prava, u kojem slučaju se za procjenu vrijednosti stvari odnosno
prava koristi nalazom neovisnog stalnog sudskog procjenitelja
odgovarajuće struke.

\(3\) Revizore osnivanja imenuje sud.

\(4\) Uvjeti za imenovanje revizora osnivanja uređuju se posebnim
propisom.

Opseg revizije osnivanja

Članak 183.

\(1\) Revizija koju obavljaju članovi uprave i nadzornog odbora odnosno
izvršni direktori i članovi upravnog odbora kao i revizija koju
obavljaju revizori osnivanja odnosi se na to:

1\. jesu li točni i potpuni podaci osnivača o preuzimanju dionica, o
ulaganju u temeljni kapital i o utvrđenjima iz članka 175. i 176. ovoga
Zakona,

2\. odgovara li vrijednost ulaganja i preuzimanja stvari i prava iznosu
temeljnog kapitala koji otpada na dionice koje za to treba dati odnosno
vrijednosti činidbi koje za to treba ispuniti.

\(2\) O obavljenoj reviziji mora se sastaviti pisano izvješće u kojemu
se moraju navesti okolnosti iz prethodnoga stavka ovoga članka. U
izvješću mora se opisati predmet svakoga uloga u stvari i u pravu ili
preuzimanja stvari i prava i koje su metode procjene primijenjene za to
da bi se utvrdila njihova vrijednost. U izvješću se ne moraju navesti ti
podaci kao ni podaci iz stavka 1. točke 2. ovoga članka ako se društvo
osniva ulaganjem ili preuzimanjem stvari, odnosno prava kada nije
potrebna revizija osnivanja.

\(3\) Izvješće iz prethodnoga stavka ovoga članka dostavlja se sudu i
upravi društva. Svatko ima kod suda pravo uvida u podneseno izvješće.

Nesuglasje između osnivača i revizora osnivanja

Članak 184.

\(1\) Revizori osnivanja mogu zatražiti od osnivača da im dadu
objašnjenja i pruže dokaze koji su potrebni za to da bi se obavila
revizija.

\(2\) O nesuglasju između osnivača i revizora osnivanja o opsegu
objašnjenja i dokaza koje trebaju dati osnivači, odlučuje registarski
sud. Odluka suda ne može se pobijati. Ako osnivači ne postupe po odluci
suda, revizori osnivanja neće podnijeti izvješće.

Naknada i troškovi revizora osnivanja

Članak 185.

\(1\) Revizori osnivanja imaju pravo da im se nadoknade troškovi i plati
primjerena nagrada za njihov rad. Nadoknadu troškova i nagradu za rad
revizora određuje registarski sud.

\(2\) Nadoknada troškova i nagrada za rad revizora plaćaju se na teret
društva.

Osnivanje društva ulaganjem ili preuzimanjem stvari i prava bez revizije
osnivanja

Članak 185.a

\(1\) Društvo se može osnovati ulaganjem ili preuzimanjem stvari,
odnosno prava a da se ne obavi revizija osnivanja ako se to čini kada u
društvo treba unijeti:

1\. vrijednosne papire ili instrumente tržišta novca ako se njihova
vrijednost odredi kao ponderirana prosječna cijena uz koju se njima
trguje na jednom ili više uređenih tržišta u posljednja tri mjeseca
prije dana njihova stvarnog unošenja u društvo,

2\. druge stvari i prava ako njihovu vrijednost procijeni neovisan
stalni sudski procjenitelj odgovarajuće struke prema općepriznatim
načelima vrednovanja uz priloženi elaborat o procjeni u kome je naveden
dan na koji se odnosi procjena koji nije stariji od šest mjeseci prije
dana stvarnog unošenja stvari, odnosno prava u društvo.

\(2\) Stavak 1. ovoga članka neće se primijeniti ako su na ponderiranu
prosječnu cijenu vrijednosnih papira ili instrumenata tržišta novca
znatno utjecale izvanredne okolnosti ili ako se mora uzeti da je u
elaboratu o procjeni utvrđena vrijednost stvari, odnosno prava na dan
njihova stvarnog unošenja u društvo na temelju novih okolnosti koje su
kasnije postale poznate bila znatno niža od one koju je utvrdio
procjenitelj.

Prijava za upis društva u sudski registar

Članak 186.

Prijavu za upis društva u sudski registar podnose svi članovi uprave i
nadzornog odbora, odnosno svi izvršni direktori i članovi upravnog
odbora.

Sadržaj prijave

Članak 187. (NN [40/19](https://www.zakon.hr/cms.htm?id=39375))

\(1\) U prijavi za upis u sudski registar moraju se navesti:

1\. tvrtka, sjedište, adresa društva u Republici Hrvatskoj i djelatnosti
iz članka 34. stavka 3. ovoga Zakona, ako čine predmet poslovanja
društva,

2\. iznos za koji su izdane dionice,

3\. ukupni iznos uplate za izdane dionice i u čemu su one uplaćene,

4\. izjava članova uprave odnosno izvršnih direktora da su upoznati s
obvezom izvješćivanja suda i da nema okolnosti koje bi bile protivne
odredbi članka 239. stavka 2. ovoga Zakona,

5\. članovi uprave i nadzornog odbora odnosno izvršni direktori i
članovi upravnog odbora društva te njihovo prebivalište i osobni
identifikacijski brojevi građana,

6\. ima li društvo jednog dioničara za fizičku osobu ime i prezime,
osobni identifikacijski broj, prebivalište, a za strance broj i oznaku
osobne identifikacijske isprave i državu koja ju je izdala, a za pravnu
osobu tvrtka ili naziv i matični broj subjekta odnosno odgovarajući
podaci ako je riječ o stranoj osobi.

\(2\) Prijavi iz prethodnoga stavka ovoga članka prilažu se:

1\. statut društva i isprave na temelju kojih je statut usvojen te
isprave na temelju kojih su osnivači preuzeli dionice,

2\. ako se u osnivanju daje posebna pogodnost ili se ulaže, odnosno
preuzima stvar ili pravo, ugovori kojima se to utvrđuje i provodi,

3\. dokaz o uplaćenom iznosu, unosu stvari i prava i o tome da društvo
može s njima slobodno raspolagati (dokaz o uplaćenom iznosu izdaje
ovlaštena kreditna institucija),

4\. obračun troškova osnivanja u kojemu se iskazuju pojedine stavke i
ukupnost troškova,

5\. isprave o imenovanju uprave i nadzornog odbora, odnosno izvršnih
direktora i članova upravnog odbora,

6\. izvješća o osnivanju i o reviziji osnivanja s dokumentacijom koja im
je priložena,

7\. ako se za odredbu o predmetu poslovanja društva ili za neku drugu
odredbu statuta zahtijeva suglasnost, dozvola ili drugi akt državnog
organa ili neke institucije, akt toga organa ili institucije.

\(3\) Zajedno s prijavom za upis u sudski registar registarskom sudu
dostavlja se i popis djelatnosti koje čine utvrđeni predmet poslovanja
društva.

\(4\) Priložene isprave čuvaju se u sudu u izvorniku ili u ovjerenome
prijepisu ili preslici, ili u drugom zakonom propisanom obliku.

Sadržaj prijave kada se društvo osniva ulaganjem ili preuzimanjem stvari
i prava bez revizije osnivanja

Članak 187.a

\(1\) Osniva li se društvo ulaganjem ili preuzimanjem stvari i prava bez
revizije osnivanja, u prijavi za upis društva u sudski registar mora se
navesti i da se društvo osniva ulaganjem ili preuzimanjem stvari i prava
bez revizije osnivanja. U njoj se mora opisati predmet svakog ulaganja
ili preuzimanja stvari, odnosno prava. Prijava mora sadržavati izjavu da
vrijednost stvari, odnosno prava koja se ulažu ili preuzimaju odgovaraju
najnižem iznosu za koji se izdaju dionice koje se za to daju ili
vrijednosti onoga što se za to daje. Mora se navesti vrijednost stvari,
odnosno prava, osoba koja je obavila procjenu i metoda po kojoj je to
učinjeno.

\(2\) Podnositelji prijave moraju u njoj izjaviti da im nisu bile
poznate niti su im sada poznate izvanredne okolnosti koje su mogle
utjecati na iznos ponderirane prosječne cijene vrijednosnih papira ili
instrumenata tržišta novca za posljednja tri mjeseca prije dana njihova
stvarnog unošenja u društvo ili okolnosti koje bi ukazivale na to da je
vrijednost stvari, odnosno prava na dan njegova unošenja u društvo na
temelju novih okolnosti ili okolnosti koje su naknadno saznali bila
znatno niža od vrijednosti koju je utvrdio neovisni stalni sudski
procjenitelj odgovarajuće struke.

\(3\) Prijavi se prilažu i:

1\. isprave kojima se dokazuje kako je utvrđena prosječna ponderirana
cijena vrijednosnih papira i instrumenata tržišta novca koje se ulažu u
društvo za posljednja tri mjeseca trgovanja njima na uređenom tržištu
prije dana stvarnog unošenja u društvo,

2\. elaborat o procjeni kojim je utvrđena vrijednost stvari, odnosno
prava koje se ulaže u društvo.

Ispitivanje prijave

Članak 188.

\(1\) Sud je dužan ispitati je li društvo uredno osnovano i sadržava li
prijava zakonom propisani sadržaj te jesu li joj priložene propisane
isprave.

\(2\) Sud će odbiti upis društva u sudski registar ako revizori
osnivanja izjave ili ako je očigledno da izvješće o osnivanju ili
izvješće o reviziji osnivanja što su ga podnijeli članovi uprave i
nadzornog odbora odnosno izvršni direktori i članovi upravnog odbora
nisu točni, nisu potpuni ili nisu u skladu s propisima. Isto vrijedi i
kada revizori osnivanja izjave ili je sud mišljenja da je vrijednost
predmeta ulaganja stvari, odnosno prava ili preuzimanja stvari odnosno
prava znatno manja od iznosa temeljnog kapitala koji otpada na dionice
koje se za to daju odnosno od vrijednosti protučinidbe.

\(3\) Ako je u prijavi navedeno da se društvo osniva ulaganjem ili
preuzimanjem stvari, odnosno prava bez revizije osnivanja, sud će u
pogledu vrijednosti stvari, odnosno prava isključivo ispitati jesu li
ispunjene pretpostavke iz čl. 187.a ovoga Zakona. Sud može odbiti upis
samo ako je očito da je vrijednost stvari, odnosno prava znatno
precijenjena.

\(4\) Sud će odbiti upis društva u sudski registar ako statut:

1\. ne sadrži odredbe sukladno članku 173. stavku 3. ovoga Zakona i
drugog zakona kojim se propisuje njegov obvezni sadržaj,

2\. sadrži odredbe protivne propisima koji isključivo ili pretežno služe
zaštiti vjerovnika društva ili su inače doneseni u javnom interesu ili

3\. sadrži odredbe koje ga čine ništetnim.

Sadržaj upisa

Članak 189. (NN [40/19](https://www.zakon.hr/cms.htm?id=39375))

U sudski registar upisuju se:

1\. tvrtka društva,

2\. sjedište društva,

3\. djelatnosti iz članka 34. stavka 3. ovoga Zakona, ako čine predmet
poslovanja društva,

4\. visina temeljnog, odnosno odobrenog kapitala,

5\. dan kada je usvojen statut,

6\. imena i prezimena članova uprave, predsjednika i članova nadzornog
odbora odnosno izvršnih direktora i članova upravnog odbora i njihovi
osobni identifikacijski brojevi građana te prebivalište,

7\. trajanje društva,

8\. ovlaštenja članova uprave za zastupanje.

9\. podaci iz članka 187. stavka 1. točke 6. ovoga Zakona ako je društvo
osnovao jedan osnivač,

10\. drugi podaci propisani posebnim zakonom.

Društvo s jednim dioničarom

Članak 189.a

\(1\) Stekne li nakon osnivanja društva jedan dioničar sve dionice
društva ili ih uz njega drži još i društvo, u sudski se registar moraju
upisati podaci iz članka 189. točke 9. ovoga Zakona.

\(2\) Ako nakon toga dionice stekne još neki dioničar, osim kada se po
ovome Zakonu smatra da je riječ o stjecanju vlastitih dionica društva,
dotadašnji se jedini dioničar briše iz sudskog registra.

Članak 190. (NN [40/19](https://www.zakon.hr/cms.htm?id=39375)) Brisan.

Odgovornost osnivača

Članak 191.

\(1\) Osnivači solidarno odgovaraju društvu za štetu koja mu je
pričinjena zbog netočnosti ili nepotpunosti podataka što su ih dali u
svezi osnivanja društva. Oni isto tako odgovaraju i za to da uprava
odnosno izvršni direktori društva mogu slobodno raspolagati s iznosima
uplaćenim za dionice društva. Neovisno od obveze da nadoknade drugu
štetu osnivači moraju društvu platiti iznose koji nisu uplaćeni i
obeštetiti ga za izdatke koji nisu prihvaćeni kao troškovi osnivanja.

\(2\) Ako osnivači s nakanom ili s grubom nepažnjom oštete društvo
ulogom u stvarima, odnosno u pravima, preuzimanjem stvari, odnosno prava
ili troškovima osnivanja, solidarno su obvezni da mu nadoknade tako
pričinjenu štetu.

\(3\) Za štetu ne odgovara osnivač koji nije znao za činjenice na
temelju kojih je nastala odgovornost za štetu niti bi primjenom
pozornosti urednog i savjesnog gospodarstvenika za njih morao znati.

\(4\) Nastane li društvu šteta zbog toga što dioničar nije sposoban za
plaćanje ili nije sposoban uložiti stvar, odnosno pravo, društvu
solidarno odgovaraju za štetu oni osnivači koji su prihvatili
sudjelovanje dioničara za kojega su znali da nije sposoban za plaćanje
niti za to da ispuni preuzetu činidbu.

\(5\) Uz osnivače na isti način odgovaraju i osobe za čiji su račun
osnivači preuzeli dionice. One se kod toga ne mogu pozivati na to da im
nisu bile poznate okolnosti koje su znali ili morali znati osnivači što
su djelovali za njihov račun.

\(6\) Društvo se može odreći zahtjeva za naknadu štete ili o njemu
sklopiti nagodbu tek po proteku tri godine od nastanka zahtjeva ali samo
onda ako se s time suglasi glavna skupština društva i ako tome ne
prigovori manjina koja raspolaže dionicama koje predstavljaju najmanje
desetinu temeljnoga kapitala društva a prigovor se unese u zapisnik sa
skupštine. To vremensko ograničenje ne vrijedi ako je onaj tko je
odgovoran za naknadu štete nesposoban za plaćanje i ako, da bi otklonio
otvaranje stečaja, sklopi nagodbu sa svojim vjerovnicima.

Odgovornost drugih osoba

Članak 192.

Pored osnivača i osoba za čiji su račun oni preuzeli dionice društvu
solidarno odgovara za štetu i onaj:

1\. tko je pri primitku plaćanja, koja protivno propisima nisu
prihvaćena kao troškovi osnivanja, znao ili je prema okolnostima morao
znati da se radi o nakanjenoj utaji ili tko je svjesno sudjelovao u
utaji,

2\. tko je svjesno sudjelovao u nanošenju štete društvu s nakanom ili s
grubom nepažnjom ulaganjem ili preuzimanjem stvari i prava,

3\. tko prije upisa društva u sudski registar ili u prve dvije godine
nakon tog upisa javno objavi da će dionice staviti u promet, ako je znao
ili je s pozornošću urednog i savjesnog gospodarstvenika morao znati za
netočnost ili za nepotpunost podataka koji su dani u svrhu osnivanja
društva ili za štetu pričinjenu društvu ulaganjem ili preuzimanjem
stvari i prava.

Odgovornost članova uprave i nadzornog odbora, odnosno izvršnih
direktora i članova upravnog odbora

Članak 193.

Članovi uprave i nadzornog odbora odnosno izvršni direktori i članovi
upravnog odbora solidarno odgovaraju društvu za štetu koja mu je
pričinjena time što su pri osnivanju povrijedili svoje obveze. Na
odgovarajući način primjenjuju se odredbe članka 191. stavka 6. ovoga
Zakona.

Zabranjeno izdavanje dionica

Članak 194.

Prije upisa društva u sudski registar ne mogu se prenositi prava
sudjelovanja u društvu ni izdavati dionice niti privremenice. Dionice i
privremenice izdane prije toga su ništetne. Izdavatelji takvih dionica i
privremenica solidarno odgovaraju imateljima za štetu koja im je
pričinjena njihovim izdavanjem.

Nastavak osnivanja društva

Članak 194.a

\(1\) Ugovori koje društvo u prve dvije godine nakon što se upiše u
sudski registar sklopi s osnivačima ili s dioničarima na čije dionice
otpada više od desetine iznosa temeljnog kapitala društva kojima društvo
stječe stvari i prava za naknadu jednaku ili višu od iznosa desetine tog
kapitala valjani su ako ih odobri glavna skupština i kada ih se upiše u
sudski registar. Pravne radnje koje društvo poduzme u ispunjenju takvih
ugovora nemaju pravni učinak dok glavna skupština ne odobri ugovor i dok
ga se ne upiše u sudski registar.

\(2\) Ugovor iz stavka 1. ovoga članka mora biti sklopljen u pisanom
obliku, ako zakonom nije propisano da ga se mora sklopiti u obliku
javnobilježničke isprave. Društvo mora omogućiti svakom dioničaru uvid u
takav ugovor u poslovnim prostorijama u sjedištu društva i na njegov
zahtjev bez odgađanja besplatno dati njegovu presliku, osim ako je od
sazivanja glavne skupštine pa do njezina zaključenja ugovor dostupan na
internetskoj stranici društva.

\(3\) Prije odlučivanja na glavnoj skupštini o davanju odobrenja na
ugovor, uprava, odnosno izvršni direktori moraju iznijeti razloge
sklapanja ugovora i obrazložiti odredbe ugovora te podnijeti dioničarima
pisano izvješće o tom ugovoru i u njemu iznijeti svrhu u koju se stječe
stvar ili pravo. Na to se izvješće na odgovarajući način primjenjuju
odredbe članka 181. stavka 2. ovoga Zakona. Prije donošenja odluke
glavnoj skupštini mora se podnijeti izvješće revizora osnivanja koji su
pregledali ugovor i stvar, odnosno pravo koje se njime treba steći, osim
ako pod pretpostavkama iz članka 185.a ovoga Zakona revizija osnivanja
nije potrebna Na to se na odgovarajući način primjenjuju odredbe članka
182., 183. i 184. ovoga Zakona.

\(4\) Odluka kojom se odobrava ugovor valjana je ako je za nju glasovalo
toliko članova glavne skupštine koji predstavljaju najmanje tri
četvrtine temeljnog kapitala zastupljenog na glavnoj skupštini na dan
donošenja odluke, a ako se odluka donosi u roku od godine dana od dana
upisa društva u sudski registar, najmanje tri četvrtine od ukupnog
temeljnog kapitala društva. Statutom se može odrediti veća većina i
ispunjavanje posebnih uvjeta. Ovjerovljena preslika ugovora prilog je i
sastavni dio zapisnika.

\(5\) Nakon što glavna skupština odobri ugovor, uprava, odnosno izvršni
direktori i predsjednik nadzornog, odnosno upravnog odbora moraju
podnijeti prijavu za njegov upis u sudski registar. Prijavi se mora
priložiti:

1\. ugovor u originalu ili u preslici koju ovjeri javni bilježnik,

2\. primjerak zapisnika s glavne skupštine sastavljen i potpisan od
strane javnog bilježnika i

3\. izvješća iz stavka 3. ovoga članka, a kada po odredbama članka 185.a
ovoga Zakona revizija osnivanja nije potrebna, isprave iz članka 187.a
stavka 3. Zakona.

\(6\) Sud može odbiti upis ugovora u sudski registar, osim iz razloga
zbog kojih i inače može odbiti upis, ako revizor osnivanja, ili je to
očigledno, izjavi da je izvješće uprave, odnosno izvršnih direktora
nepotpuno, sadrži pogrešne podatke ili je protivno propisima ili je za
stvar ili pravo koje treba steći ugovorena neprimjereno velika naknada.
Navodi li se u prijavi da se društvo osniva ulaganjem ili preuzimanjem
stvari, odnosno prava bez revizije osnivanja, na odgovarajući se način
primjenjuju odredbe članka 188. stavka 3. ovoga Zakona.

\(7\) U sudski se registar upisuju:

1\. datum sklapanja ugovora i datum održavanja glavne skupštine koja ga
je odobrila,

2\. stvar ili pravo koji se stječu na temelju ugovora i

3\. naknada koja se za to daje.

\(8\) U objavi upisa mora se navesti datum sklapanja ugovora i datum
kada ga je odobrila glavna skupština, stvar ili pravo koji se na temelju
njega stječu, osoba od koje ih društvo stječe i naknada koja se za to
daje.

\(9\) Odredbe stavka 1. do 8. ovoga članka ne odnose se na ugovore
kojima se stvari ili prava stječu u okviru tekućeg poslovanja društva, u
ovršnom postupku ili na uređenom tržištu.

##### Pododjeljak 3. Sukcesivno osnivanje društva

Pojam

Članak 195.

\(1\) Društvo se može osnovati tako da osnivači usvoje statut, preuzmu
dio dionica i upute javni poziv (prospekt) za upis dionica pa se one
upisuju na temelju toga poziva.

\(2\) Društvo je osnovano kada ga se upiše u sudski registar.

Javni poziv za upis dionica

Članak 196. (NN [18/23](https://www.zakon.hr/cms.htm?id=55993))

\(1\) Javni poziv za upis dionica (prospekt) mora sadržavati:

1\. tvrtku, sjedište i predmet poslovanja društva koje se osniva,

2\. iznos temeljnoga kapitala društva,

3\. broj i, ako se izdaju dionice više rodova, rodove dionica koje se
nude za upis, njihov nominalni iznos, ako se izdaju dionice s nominalnim
iznosom, u protivnom njihov broj i iznos za koji se izdaju te broj i rod
dionica koje su preuzete bez javnog poziva za upis dionica,

4\. dan kada je usvojen statut,

5\. ime i prezime, odnosno tvrtku, prebivalište, odnosno sjedište a za
fizičke osobe i osobni identifikacijski broj osnivača,

6\. mjesto gdje se upisuju dionice s napomenom da se tamo mogu
razgledati statut, izvješće o osnivanju i izvješće o reviziji,

7\. vrijeme početka i kraja upisa,

8\. dan kada prestaje obveza upisnika ako se do tada društvo ne prijavi
za upis u sudski registar,

9\. iznos koji treba uplatiti za upisane dionice prije upisa društva u
sudski registar i posljedice ako se to pravodobno ne učini,

10\. podatke o posebnim pogodnostima, ulozima u stvarima i u pravima,
preuzimanju stvari, troškovima osnivanja, posebnim plaćanjima i
naknadama,

11\. način sazivanja osnivačke skupštine,

12\. najveći iznos troškova osnivanja koji idu na teret društva,

13\. napomenu da dionice ne smiju upisati osobe koje su pravomoćno
osuđene za kazneno djelo financiranja terorizma ili kazneno djelo pranja
novca za vrijeme dok traju pravne posljedice osude, odnosno osobe u
pogledu kojih su uvedene međunarodne mjere ograničavanja raspolaganja
imovinom, dok su te mjere na snazi.

\(2\) Ništetan je javni poziv koji ne sadržava sve podatke iz stavka 1.
ovoga članka ili koji ograničava obvezu upisnika osim ograničenja iz
stavka 1. točke 8. ovoga članka. Upisnik se ne može pozivati na to da ga
upis ne obvezuje ili da je ništetan, ako je društvo upisano u sudski
registar, a on je glasovao na osnivačkoj skupštini ili je kasnije kao
dioničar ostvarivao pravo u društvu ili ispunjavao obvezu prema društvu.
Prema društvu nema učinka ograničenje koje nije sadržano u javnom pozivu
za upis dionica.

Upis i uplata dionica

Članak 197.

\(1\) Dionice se upisuju i uplaćuju sredstvima plaćanja i kod kreditne
institucije te na način kako je to određeno u članku 179. ovoga Zakona.

\(2\) Na izvješće o provedenom osnivanju i na reviziju osnivanja na
odgovarajući se način primjenjuju odredbe članka 181. do 185. ovoga
Zakona.

\(3\) Kreditna institucija kod koje se obavlja upis dionica mora
zainteresiranim osobama omogućiti da razgledaju statut, izvješće o
osnivanju i izvješće o reviziji.

Upisnica

Članak 198.

\(1\) Upisnik mora potpisati tri primjerka izjave o upisu dionica
(upisnica). Jedan primjerak upisnice predaje se upisniku a dva su
namijenjena za potrebe društva. Ako se dionica upisuje preko
punomoćnika, upisnicama koje ostaju društvu treba priložiti i punomoć.

\(2\) Upisnica mora sadržavati:

1\. broj i rod upisanih dionica, njihov nominalni iznos ako se izdaju
dionice s nominalnim iznosom, u protivnom njihov broj i iznos za koji se
upisuju,

2\. izjavu upisnika kojom se obvezuje da će uplatiti dionice pod
uvjetima određenim u javnom pozivu za upis dionica,

3\. iznos novca koji upisnik uplaćuje pri upisu dionica,

4\. izjavu upisnika da je upoznat sa statutom, izvješćem o osnivanju i
izvješćem o reviziji te da je suglasan sa statutom društva i s
osnivanjem društva,

5\. ime i prezime, odnosno tvrtku upisnika, odnosno ime i prezime
njegova punomoćnika, njegovo prebivalište, odnosno sjedište a za fizičku
osobu i osobni identifikacijski broj te njihov potpis,

6\. potpis ovlaštene osobe u kreditnoj instituciji kod koje su dionice
upisane i obavljeno plaćanje te potvrdu o uplati.

\(3\) Ništetna je upisnica koja nema sve podatke iz prethodnoga stavka
ovoga članka i kojom se protivno zakonu ograničava obveza upisnika.

Neuspjeli upis

Članak 199.

\(1\) Rok za upis dionica ne može biti dulji od tri mjeseca računajući
od dana određenoga za početak roka za upis.

\(2\) Ako u roku iz prethodnoga stavka ovoga članka nisu upisane i u
skladu s prospektom uplaćene sve dionice, osnivači mogu u roku od 15
dana po proteku toga roka sami upisati ili preuzeti dionice koje nisu
upisane.

\(3\) Ako osnivači u roku iz prethodnoga stavka ovoga članka ponuđene
dionice ne preuzmu ili ih ne upišu i ne uplate u skladu s prospektom,
smatra se da osnivanje nije uspjelo, a osnivači moraju u narednih 15
dana novim oglasom pozvati upisnike da podignu uplaćene iznose.

\(4\) Osobe koje su dale ulog u stvarima ili pravima ili su preuzele
dionice a da ih nisu upisale na temelju prospekta mora se upozoriti da
preuzmu ono što su uplatile ili uložile u društvo čije osnivanje nije
uspjelo.

Nepravodobna plaćanja

Članak 200.

\(1\) Ako se neko od plaćanja koja dospijevaju prije upisa društva u
sudski registar ne obavi na vrijeme, osnivači mogu preuzimanje ili upis
dionica proglasiti nevaljanim, a dionice mogu preuzeti oni sami ili
netko treći.

\(2\) Uplate ranijih upisnika ili preuzimatelja dionica pripadaju
društvu.

Raspoređivanje upisanih dionica

Članak 201. (NN [18/23](https://www.zakon.hr/cms.htm?id=55993))

\(1\) Ako upis dionica uspije, osnivači moraju u roku od 15 dana po
proteku roka za upis dionica koji je određen prospektom rasporediti
dionice upisnicima. Ne smiju ih rasporediti onim upisnicima za koje neki
od osnivača zna da nisu sposobni za plaćanje.

\(2\) Dionice se ne smiju rasporediti osobama koje u skladu s odredbom
članka 160. stavka 2. ovoga Zakona ne mogu biti osnivači društva. Za to
je mjerodavno stanje u evidenciji iz članka 68. stavka 5. ovoga Zakona.
Osnivači su dužni zatražiti od ministarstva nadležnog za poslove
pravosuđa obavijest vodi li se neki od upisnika dionica u evidenciji.
Zatražena obavijest mora prispjeti osnivačima u roku od pet dana od
postavljenog zahtjeva. Ne prime li osnivači u tom roku obavijest, smatra
se da upisnici nisu zavedeni u evidenciji i da ne postoji zapreka da se
dionice rasporede upisnicima.

\(3\) U slučaju iz članka 199. stavka 2. ovoga Zakona dionice treba
rasporediti u roku od mjesec dana po proteku roka koji je bio u
prospektu naznačen za upis dionica.

\(4\) Svaki upisnik dionica ima kod kreditne institucije koja je
provodila upis pravo uvida u popis iz kojega je vidljivo koliko je
dionica i kojeg roda bilo upisano i koliko ih je raspoređeno pojedinom
upisniku. U popisu mora se upisnicima kojima nije raspoređena nijedna
dionica ili im nisu raspoređene sve dionice koje su upisali dati naputak
da podignu previše uplaćene iznose.

Raspolaganje s uplatama

Članak 202.

Uprava, odnosno izvršni direktori mogu raspolagati s uplatama za dionice
nakon što se društvo upiše u sudski registar. Na teret temeljnoga
kapitala društva ne mogu se plaćati posebne naknade, povrati plaćanja i
nagrade. Osnivači ne mogu raspolagati s uplatama za dionice.

Sazivanje osnivačke skupštine

Članak 203.

\(1\) Osnivačka skupština mora se održati najkasnije dva mjeseca po
proteku roka za upis dionica koji je bio određen u prospektu. Osnivači
društva sazivaju osnivačku skupštinu oglasom koji se mora objaviti na
isti način kao što je bio objavljen i prospekt, ali tako da između
zadnje objave oglasa i skupštine protekne najmanje 15 dana.

\(2\) U roku iz prethodnoga stavka ovoga članka mora se upisnicima
kojima su raspoređene dionice omogućiti da u kreditnoj instituciji gdje
su ih upisali i na nekome drugome mjestu koje odrede osnivači razgledaju
statut, izvješća osnivača i revizora, upisnice, izvješće osnivača o
troškovima osnivanja, popis o rasporedu dionica te popis osoba koje su
preuzele dionice bez upisa na temelju prospekta te koliko je svaka od
tih osoba preuzela dionica pojedinog roda.

\(3\) Sud može na zahtjev osnivača iz opravdanih razloga za mjesec dana
produljiti rok za održavanje glavne skupštine.

\(4\) Ako o osnivačkoj skupštini nema posebnih odredbi, na nju se
primjenjuju odredbe ovoga Zakona o glavnoj skupštini društva.

Posljedice neodržavanja osnivačke skupštine

Članak 204.

\(1\) Ako se pravodobno ne održi osnivačka skupština, smatra se da
osnivanje društva nije uspjelo.

\(2\) U roku od 15 dana po proteku roka za održavanje osnivačke
skupštine osnivači moraju oglasom objavljenim na isti način kao i prvi
prospekt pozvati upisnike dionica da podignu svoje uplate.

\(3\) Ako osnivači ne postupe u skladu s odredbama stavka 2. ovoga
članka, oglas će o trošku osnivača na prijedlog nekog od upisnika
dionica objaviti sud.

Podobnost skupštine da donosi odluke

Članak 205.

\(1\) Osnivačka skupština mora se održati u sjedištu društva, ako u
prospektu za to nije bilo određeno neko drugo mjesto.

\(2\) Na osnivačkoj skupštini mora biti zastupljena većina svih dionica,
a ako se dionice izdaju u više rodova, tada i većina dionica svakoga
roda.

\(3\) Osnivačku skupštinu otvara javni bilježnik kojega na skupštinu
moraju pozvati osnivači. Javni bilježnik mora sastaviti popis prisutnih
upisnika i preuzimatelja dionica, odnosno njihovih zastupnika i utvrditi
jesu li ispunjeni uvjeti za održavanje skupštine iz prethodnoga stavka
ovoga članka.

\(4\) Ako osnivačka skupština nije podobna da donosi odluke, jer nisu
ispunjeni uvjeti iz stavka 2. ovoga članka, a nije ni produljen rok za
održavanje skupštine u skladu s odredbom članka 203. stavka 3. ovoga
Zakona, osnivači mogu, na način kako su to učinili i za skupštinu koja
nije bila podobna za odlučivanje, u roku od 15 dana ponovno sazvati
skupštinu s time da između sazivanja skupštine i dana njezina održavanja
ne može proteći manje od osam ni više od petnaest dana.

\(5\) Ako osnivači ponovno ne sazovu skupštinu ili je sazovu ali ona ne
bude podobna za odlučivanje, smatra se da osnivanje društva nije
uspjelo.

Tijek osnivačke skupštine

Članak 206.

\(1\) Nakon otvaranja skupština izabire predsjednika i dva brojača
glasova. Nakon toga čitaju se izvješće o osnivanju i izvješće o
reviziji. Prilozi navedenim izvješćima čitaju se samo ako to zatraže
dioničari koji imaju najmanje deset posto (10%) od svih glasova
prisutnih ili zastupanih dioničara na skupštini.

\(2\) Zapisnik o radu skupštine vodi javni bilježnik. Zapisnik osim
njega potpisuju predsjednik skupštine, brojači glasova i osnivači
društva.

Nadležnost osnivačke skupštine

Članak 207.

Osnivačka skupština:

1\. utvrđuje jesu li upisane, odnosno preuzete i raspoređene sve
dionice, jesu li uneseni svi ulozi koji su se po ovome Zakonu i po
statutu društva morali unijeti do održavanja osnivačke skupštine te hoće
li s onim što je uneseno društvo moći slobodno raspolagati nakon što ga
se upiše u sudski registar,

2\. utvrđuje iznos troškova osnivanja koji idu na teret društva,

3\. izabire one organe društva koje po zakonu i statutu bira glavna
skupština.

Glasovanje na osnivačkoj skupštini

Članak 208.

\(1\) Na osnivačkoj skupštini svaka dionica daje pravo na jedan glas.

\(2\) O utvrđenjima iz stavka 1. točke 1. prethodnoga članka ovoga
Zakona koja se odnose na uloge u stvarima i u pravima mora se glasovati
odvojeno za svaki ulog u stvari ili u pravu. Osnivači i upisnici,
odnosno preuzimatelji dionica na temelju uloga u stvari ili u pravu
nemaju pravo glasa. Osnivači nemaju pravo glasa kada se glasuje o
utvrđenju iz stavka 1. točke 2. prethodnoga članka ovoga Zakona.

\(3\) Na osnivačkoj skupštini odlučuje se većinom glasova iz dionica
zastupljenih na skupštini koje nisu izuzete od glasovanja.

\(4\) Za izmjenu odredaba statuta navedenih u članku 173. stavku 3.
ovoga Zakona potrebna je suglasnost svih upisnika i preuzimatelja
dionica. Za promjenu ostalih odredbi statuta potrebno je da su na
skupštini prisutni ili zastupljeni upisnici i preuzimatelji dionica čiji
glasovi predstavljaju najmanje dvije trećine temeljnoga kapitala
društva. Odluka se donosi jednoglasno.

Ponovno ispitivanje izvješća o osnivanju

Članak 209.

\(1\) Ako skupština ne usvoji prijedlog da se ponovno ispita izvješće o
osnivanju društva, izvješće se mora ispitati kada to prije nego što se
izaberu organi društva zatraže upisnici i preuzimatelji dionica koji
predstavljaju petinu svih dionica koje su bile uplaćene samo u novcu.

\(2\) Upisnici i preuzimatelji dionica koji su ih uplatiti samo u novcu
izabiru tri povjerenika. Jednoga od njih imaju pravo posebnim
glasovanjem izabrati upisnici i preuzimatelji dionica koji su
zahtijevali da se ponovno ispita izvješće o osnivanju ali to ne
isključuje njihovo sudjelovanje u glasovanju za izbor preostalih
povjerenika.

\(3\) Nakon što se izaberu povjerenici osnivačka skupština prekida s
radom za sedam dana i bez slanja posebnog poziva određuje vrijeme
ponovne skupštine.

\(4\) Povjerenici podnose skupštini pisano izvješće. Ako većina
povjerenika ocijeni da je vrijednost uloga u stvarima i u pravima manja
od dvije trećine prvotno iskazane vrijednosti, osnivačka skupština mora
odlučiti o tome hoće li se društvo osnovati.

\(5\) U glasovanju iz prethodnoga stavka ovoga članka ne sudjeluju
osnivači ni upisnici i preuzimatelji dionica od kojih društvo treba da
preuzme uloge u stvarima ili u pravima. Oni ne mogu sudjelovati u
glasovanju ni kao zastupnici u ime drugih. Od glasovanja se isključuju
samo one osobe kojih se tiče ponovno ispitivanje izvješća osnivača.

\(6\) Ako se u glasovanju ne postigne većina, osnivanje društva nije
uspjelo, osim ako osnivači ili druge osobe na skupštini ne preuzmu sve
dionice onih koji su glasovali protiv toga da se društvo osnuje i
izjavili da ne žele biti dioničari. Preuzimatelji dionica istodobno
moraju kod nadležnog javnog bilježnika uplatiti sve dospjele uplate i
ispuniti, odnosno potpisati upisnice.

\(7\) Ako na temelju izvješća povjerenika ne bude potrebno da se glasuje
o osnivanju društva, troškove ponovnog ispitivanja izvješća osnivača
solidarno snose oni koji su zahtijevali ponovno ispitivanje. U svakom
drugom slučaju spomenute troškove snose osnivači.

Upis u sudski registar. Postupanje u ime društva prije upisa u sudski
registar. Odgovornost u osnivanju.

Članak 210. (NN [40/19](https://www.zakon.hr/cms.htm?id=39375))

\(1\) Na upis osnivanja društva u sudski registar na odgovarajući se
način primjenjuju odredbe članka 186. do 189.a. ovoga Zakona.

\(2\) Na odgovornost za štetu pričinjenu u osnivanju društva na
odgovarajući se način primjenjuju odredbe članka 191. do 194. ovoga
Zakona.

\(3\) Na postupanje u ime društva prije nego što se ono upiše u sudski
registar primjenjuje se odredba članka 6. ovoga Zakona.

#### Odjeljak 4. PRAVNI ODNOSI IZMEĐU DRUŠTVA I DIONIČARA

Načelo jednakog položaja dioničara

Članak 211.

Pod jednakim uvjetima dioničari imaju jednaki položaj u društvu.

Glavna obveza dioničara

Članak 212.

Obveza dioničara je da na račun društva uplate iznos za koji su dionice
izdane ili da mu prenesu stvar ili pravo ako uplaćuju dionicu ulaganjem
stvari ili prava.

Posljedice nepravodobne uplate

Članak 213.

\(1\) Dioničari su dužni uplatiti dionice na poziv uprave. Ako u statutu
nije drugačije određeno, dioničare treba u glasilu društva pozvati da
uplate dionice.

\(2\) Dioničari koji dionice ne uplate na vrijeme dužni su od
dospjelosti obveze do njezinog podmirenja platiti društvu zatezne kamate
po stopi određenoj zakonom, ako statutom za to nije propisana viša
stopa.

\(3\) Za nepravodobnu uplatu dionice prenošenjem društvu stvari i prava
kako je to propisano u drugoj rečenici stavka 5. članka 179. ovoga
Zakona, statutom se može predvidjeti i plaćanje ugovorne kazne.

Isključenje dioničara zbog nepravodobne uplate dionica

Članak 214.

\(1\) Dioničarima koji pravodobno ne uplate iznos koji se od njih traži
da uplate može se preporučenim pismom dati naknadni rok s prijetnjom da
će im se po bezuspješnom proteku toga roka oduzeti dionice i ono što su
već uplatili. Davanje naknadnog roka treba objaviti u glasilu društva.

\(2\) Dioničarima koji usprkos tome ne uplate iznos koji se od njih
traži javnom se objavom u korist društva oduzimaju dionice i ono što su
do tada uplatili. U objavi moraju se točno navesti dionice koje se
oduzimaju u korist društva.

\(3\) Umjesto starih isprava o dionicama koje su oduzete izdaju se nove
u kojima se naznačuju uplaćeni iznosi i iznosi koje još treba uplatiti.
Isključeni dioničar odgovara društvu za iznos koji nije plaćen ako mu
kasnije taj iznos ne bi bio uplaćen na način kako je to propisano u
članku 215. ovoga Zakona.

Plaćanje obveze prednika

Članak 215.

\(1\) Svaki prednik isključenog dioničara koji je upisan u registru
dionica odgovara društvu za plaćanje zaostalog iznosa uplate ako se
plaćanje ne može ostvariti od njegovih sljednika. O pozivu za uplatu
upućenom ranijem dioničaru društvo mora obavijestiti njegova neposrednog
prednika. Smatra se da se plaćanje ne može ostvariti ako ono ne uslijedi
u roku od mjesec dana od kada je postavljen zahtjev za plaćanjem i od
kada je o tome obaviješten prednik isključenog dioničara. Kada se plati
preostali dio uplate, izdat će se nova isprava o dionicama.

\(2\) Svaki prednik je u obvezi da plati samo one iznose koje je društvo
tražilo da se uplate u roku od dvije godine od dana kada je zatražen
prijenos dionice u registru dionica.

\(3\) Ako se plaćanje zaostalog iznosa ne može ostvariti od prednika,
društvo mora dionicu odmah prodati na uređenom tržištu ili na drugi
uobičajeni način.

Zabrana oslobođenja od ispunjenja obveze dioničara

Članak 216.

\(1\) Dioničare ni njihove prednike ne može se osloboditi plaćanja
obveze iz članka 212. i 215. ovoga Zakona. Nije dopušten prijeboj s
tražbinom društva na temelju odredbi članka 212. i 215. ovoga Zakona.

\(2\) Dioničare se može osloboditi od obveze plaćanja uloga u slučaju
redovnog smanjenja temeljnoga kapitala društva ili smanjenja toga
kapitala povlačenjem dionica do iznosa za koji je kapital smanjen.

Zabrana povrata plaćenog i plaćanja kamata na ulog te povrat zajma kojim
se nadomješta kapital

Članak 217.

\(1\) Dioničarima se ne smiju vratiti uplaćeni ulozi. Vraćanjem
uplaćenog uloga ne smatra se plaćanje cijene kod dopuštenog stjecanja
vlastitih dionica.

\(2\) Dioničarima se ne mogu obećati ni platiti kamate na ono što su
uložili u društvo.

\(3\) Na povrat zajma kojim se nadomješta kapital društva na
odgovarajući se način primjenjuju odredbe članka 408. ovoga Zakona ako
je zajam dao dioničar čije se dionice odnose na najmanje četvrtinu
temeljnog kapitala društva a ono bez tog zajma u svom poslovanju ne bi
moglo iskazati dobit.

Dodatne obveze dioničara

Članak 218.

\(1\) Ako je za prijenos dionice potrebna suglasnost društva, statutom
se dioničarima može propisati obveza da su pored uplate u temeljni
kapital društva dužni uz naplatu ili bez naplate ispuniti činidbe koje
nisu u novcu. Obveze dioničara i njihov opseg moraju se naznačiti u
dionicama i u privremenicama.

\(2\) U statutu se može propisati ugovorna kazna za slučaj da se dodatne
obveze ne ispune ili da se ne ispune onako kako je to određeno.

Zabrana upisa vlastitih dionica i preuzimanja dionica

Članak 219.

\(1\) Društvo ne smije upisati vlastite dionice.

\(2\) Ovisno društvo ne smije preuzimati dionice vladajućega društva,
društvo u kojemu postoji većinski udio ne smije preuzimati dionice
društva koje ima taj većinski udio kao osnivač ni upisom dionica pri
osnivanju niti prilikom povećanja i uvjetnog povećanja temeljnog
kapitala društva. Preuzimanje dionica suprotno ovim odredbama je
valjano.

\(3\) Tko pri osnivanju ili povećanju temeljnoga kapitala preuzme
dionicu za račun društva, ovisnoga društva ili društva u kome postoji
većinski udio ne može se pozivati na to da ih nije preuzeo za svoj
račun. On jamči za to da će se uplatiti puni ulog bez obzira na
sporazume s društvom, ovisnim društvom ili društvom u kome postoji
većinski udio. Ne pripadaju mu prava iz dionice sve dok je ne preuzme za
svoj račun.

\(4\) Ako se pri povećanju temeljnoga kapitala društva upišu dionice
suprotno odredbama stavka 1. i 2. ovoga članka, za punu uplatu dionica
jamče svi članovi uprave odnosno izvršni direktori, osim ako dokažu da
nisu krivi.

Upotreba dobiti

Članak 220.

\(1\) Neto dobit ostvarenu u poslovnoj godini društvo je dužno najprije
uporabiti za namjene redom kako su navedene:

1\. za pokriće gubitka prenesenog iz ranijih godina,

2\. za unos u zakonske rezerve,

3\. za unos u rezerve za vlastite dionice, ako ih je društvo steklo ili
ih namjerava steći,

4\. za unos u statutarne rezerve, ako ih društvo ima.

\(2\) Uprava, odnosno izvršni direktori moraju pri sastavljanju
godišnjih financijskih izvješća poštivati odredbe prethodnog stavka
ovoga članka.

\(3\) Uprava i nadzorni, odnosno izvršni direktori i upravni odbor mogu
nakon što utvrde godišnja financijska izvješća uporabiti iznos neto
dobiti, koji ostane nakon što je ona korištena za namjene iz stavka 1.
ovoga članka, za unos u ostale rezerve iz dobiti ali ne više od polovine
tog iznosa. Statutom ih se može ovlastiti da za to koriste više ili
manje od polovine tog iznosa. Statutom dana ovlast upravi i nadzornom
odboru da na spomenuti način raspolažu s više od polovine iznosa neto
dobiti koji ostane nakon njene upotrebe za namjene iz stavka 1. ovoga
članka vrijedi samo dok ostale rezerve iz dobiti ne dosegnu visinu koja
je jednaka polovini temeljnog kapitala društva pa oni ne mogu u njih
rasporediti iznos dijela neto dobiti ako spomenute rezerve prelaze
visinu polovine tog kapitala ili bi se to dogodilo kada bi se u njih
rasporedio dio neto dobiti tekuće godine.

\(4\) Ako godišnja financijska izvješća u skladu sa Zakonom utvrdi
glavna skupština, može pritom odlučiti da neto dobit koja ostane nakon
što ju se uporabi u skladu sa stavkom 1. ovoga članka rasporedi u ostale
rezerve iz dobiti, ali za tu namjenu ne može uporabiti više od polovine
neto dobiti koja ostane nakon njene uporabe za namjene iz stavka 1.
ovoga članka.

\(5\) Odlukom o uporabi dobiti glavna skupština može odlučiti da se u
ostale rezerve iz dobiti rasporedi i dodatni iznos onima iz stavka 3. i
4. ovoga članka. Odredi li se statutom da se dobit može uporabiti osim
za unos u druge rezerve iz dobiti iz stavka 1. ovoga članka i za podjelu
dioničarima i za druge namjene (primjerice za isplate zaposlenima,
članovima uprave ili nadzornog, odnosno izvršnim direktorima i članovima
upravnog odbora), glavna skupština može odlučiti da ju se uporabi i za
te druge namjene.

\(6\) Dioničari imaju pravo da im se podijeli dobit, osim ako je odlukom
glavne skupštine u skladu sa zakonom ili sa statutom određeno da se
dobit uporabi za namjene iz stavka 5. ovoga članka ili da se ne dijeli
dioničarima (prenesena dobit).

\(7\) Osim ako se smanjuje temeljni kapital društva, dioničarima se ne
smije isplatiti dividenda ako je u godišnjim financijskim izvješćima za
posljednju poslovnu godinu neto aktiva manja od iznosa temeljnog
kapitala uvećanog za iznos rezervi koje se po zakonu ili statutu ne
smiju isplatiti dioničarima ili bi postala manjom takvom isplatom.
Pritom se uzima u obzir iznos temeljnog kapitala umanjen za iznos koji
nije uplaćen, ako taj neuplaćeni dio nije iskazan u aktivnoj strani
izvještaja o financijskom položaju. Iznos koji se isplaćuje dioničarima
ne smije biti veći od iznosa dobiti iskazane u godišnjim financijskim
izvješćima za posljednju poslovnu godinu uvećanog za zadržanu dobit iz
ranijih godina i sredstava rezervi koje se mogu koristiti za isplate
dioničarima, umanjen za gubitke iz ranijih poslovnih godina te iznose
koji su po zakonu ili statutu bili uneseni u rezerve društva.

\(8\) Prije prestanka društva dioničarima se može podijeliti samo dobit
koja proizlazi iz računa dobiti i gubitka i dio zadržane dobiti kada u
skladu s propisima ne proizlazi iz tog računa.

\(9\) Statutom se može predvidjeti da glavna skupština može donijeti
odluku o isplati dobiti dioničarima u stvarima.

Plaćanje predujma dividende iz dijela neto dobiti

Članak 221.

\(1\) Statutom se može ovlastiti upravu odnosno izvršne direktore da po
proteku poslovne godine iz predvidivoga dijela neto dobiti isplate
dioničarima predujam na ime dividende.

\(2\) Uprava odnosno izvršni direktori mogu isplatiti predujam samo onda
ako privremeni račun dobiti i gubitka za proteklu poslovnu godinu
pokazuje dobit. Na ime predujma može se isplatiti najviše polovinu
iznosa dobiti umanjenog za iznose koji se po zakonu i statutu moraju
unijeti u rezerve društva. Uz to isplata predujma ne može preći iznos
polovine prošlogodišnje dobiti.

\(3\) Za plaćanje predujma potrebna je suglasnost nadzornog, odnosno
upravnog odbora.

Zakonske rezerve i rezerve kapitala

Članak 222.

\(1\) Društvo je dužno u zakonske rezerve unositi dvadeseti dio dobiti
tekuće godine umanjene za iznos gubitka iz prethodne godine sve dok te
rezerve zajedno s rezervama kapitala (vezane rezerve) ne dosegnu visinu
od pet posto (5 %) temeljnoga kapitala društva ili statutom određen veći
dio toga kapitala.

\(2\) Društvo unosi u rezerve kapitala:

1\. dio uplaćenog iznosa za koji se izdaju dionice koji prelazi
nominalni iznos dionica a ako su izdane dionice bez nominalnog iznosa
onaj iznos koji prelazi knjigovodstveno iskazani iznos temeljnog
kapitala što se odnosi na dionice,

2\. dio iznosa uplaćenog društvu za stjecanje zamjenjivih obveznica ili
obveznica s opcijom kupnje dionica koji prelazi nominalni iznos izdanih
obveznica,

3\. iznose drugih dodatnih uplata dioničara u vlastiti kapital društva,

4\. iznos za koji je pojednostavnjeno smanjen temeljni kapital da bi se
sredstva unijela u rezerve kapitala.

\(3\) Zakonske rezerve i rezerve kapitala koje ne prelaze iznos iz
stavka 1. ovoga članka mogu se upotrijebiti:

1\. za pokrivanje gubitka iz tekuće godine, ako se on ne pokrije iz
dobiti prethodne godine niti se to može učiniti korištenjem drugih
rezervi,

2\. za pokrivanje gubitka iz prethodne godine, ako se on ne pokrije iz
dobiti tekuće godine niti se to može učiniti korištenjem drugih rezervi.

\(4\) Dio zakonskih rezervi i rezervi kapitala koji prelazi iznos iz
stavka 1. ovoga članka može se upotrijebiti:

1\. za pokrivanje gubitka iz tekuće godine, ako se to ne može učini iz
dobiti iz prethodne godine,

2\. za pokrivanje gubitka iz prethodne godine, ako se to ne učini iz
dobiti tekuće godine,

3\. za povećanje temeljnoga kapitala iz sredstava društva.

Zakonske rezerve i rezerve kapitala ne mogu se koristiti za svrhe
navedene u točki 1. i 2. ovoga stavka, ako se istovremeno rezerve
društva koriste za isplatu dividende.

Rezerve za vlastite dionice, statutarne i ostale rezerve

Članak 222.a

\(1\) U rezerve iz dobiti smiju se unositi samo iznosi koji proizlaze iz
neto dobiti poslovne godine ili iz prenesene dobiti iz ranijih godina.

\(2\) Ako je društvo u poslovnoj godini steklo vlastite dionice, mora u
rezerve za te dionice u toj godini unijeti i iskazati iznose koji
odgovaraju iznosima plaćenim za stjecanje vlastitih dionica. U te se
rezerve mogu unositi i iznosi iz statutarnih rezervi, ako je statutom
određeno da ih se može koristiti za tu namjenu, kao i iznosi iz drugih
rezervi iz dobiti koji prelaze iznose prenesenog gubitka koje nije bilo
moguće pokriti iz neto dobiti poslovne godine. Rezerve za vlastite
dionice smiju se ukinuti samo ako se te dionice otuđe ili povuku ili ih
smanjiti za iznos za koji one prelaze iznos niže iskazane vrijednosti
vlastitih dionica.

\(3\) Predvidi li se statutom da društvo ima statutarne rezerve,
statutom se mora odrediti:

1\. visina tih rezervi u apsolutnom iznosu ili dijelom temeljnog
kapitala ili ukupnoga vlastitog kapitala društva,

2\. dio iznosa neto dobiti, umanjen za iznos korišten za pokriće
prenesenog gubitka, iznos unesen u zakonske rezerve i iznos unesen u
rezerve za vlastite dionice ako ih društvo ima, koji se u pojedinoj
poslovnoj godini namjenjuje za stvaranje statutarnih rezervi,

3\. namjene za koje se mogu koristiti te rezerve.

\(4\) Statutarne rezerve mogu se koristiti samo za namjene određene
statutom.

\(5\) Ostale rezerve društvo može koristiti u bilo koju svrhu ako nisu
korištene za svrhu iz stavka 2. ovoga članka i ako se statutom drukčije
ne odredi.

Podjela dobiti

Članak 223.

\(1\) Udjeli dioničara u dobiti određuju se prema temeljnom kapitalu
društva koji otpada na njihove dionice.

\(2\) Ako ulozi u temeljni kapital nisu uplaćeni u cjelini ili nisu
uplaćeni za sve dionice u istome omjeru, dioničari sudjeluju u podjeli
dobiti u omjeru onoga što su uplatili. Ulozi učinjeni u tijeku poslovne
godine uzimaju se u obzir prema vremenu koje je proteklo od uplate.

\(3\) Statutom se može odrediti i drugačiji način podjele dobiti.

\(4\) Ne odredi li glavna skupština odlukom o upotrebi dobiti dan kada
dioničari stječu tražbine za isplatu dividende određene tom odlukom,
koji ne smije biti kasniji od 30. dana nakon dana donošenja odluke,
dioničari stječu prema društvu tražbine na isplatu dividende istekom
dana kada je zaključena glavna skupština na kojoj je odluka donesena.
Stjecanjem od strane dioničara, tražbine za isplatu dividende odvajaju
se od dionica ostvarenjem prava iz kojih su nastale. U odluci o isplati
dividende može se odrediti dan dospijeća tih tražbina koji ne može biti
po isteku roka od 30 dana od dana kada su ih dioničari stekli. Ne odredi
li glavna skupština dan dospijeća tražbina, one dospijevaju istekom 30.
dana od dana kada su stečene.

Odgovornost dioničara koji su primili zabranjena plaćanja

Članak 224.

\(1\) Dioničari moraju društvu vratiti isplate koje protivno ovome
Zakonu prime od društva. Ako iznose prime kao dividendu, obveza povrata
postoji samo onda ako im društvo dokaže da su znali da su morali znati
da nisu imali pravo primiti isplatu.

\(2\) Zahtjev kojega ima društvo mogu postaviti i njegovi vjerovnici,
ako ih ono ne može podmiriti. Ako je nad društvom otvoren stečajni
postupak, za vrijeme trajanja toga postupka stečajni upravitelj
ostvaruje protiv dioničara pravo vjerovnika društva.

\(3\) Zahtjevi na temelju ovih propisa zastaruju za pet godina od
primitka plaćanja.

Plaćanje dodatnih činidbi

Članak 225.

Za dodatne činidbe na koje su na temelju statuta dioničari obvezni prema
društvu, pored ulaganja u temeljni kapital društva, može im se platiti
naknada koja ne prelazi vrijednost činidbe, bez obzira na to je li u
računu dobiti i gubitka iskazana dobit.

Upis u registar dionica

Članak 226. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Dionice se upisuju u registar dionica društva s oznakom imena i
prezimena, prebivališta, odnosno tvrtke i sjedišta te poštanske adrese i
adrese elektroničke pošte imatelja dionica, ako je društvo izdalo
dionice bez nominalnog iznosa njihov broj, a ako je riječ o dionicama s
nominalnim iznosima, njihov broj i nominalni iznos. Dioničari su dužni
te podatke dostaviti društvu. Statutom se može odrediti pod kojim je
pretpostavkama dopušteno upisati dionice u registru dionica na svoje ime
ako one pripadaju nekom drugom. Ako su dionice upisane u registru
dionica na investicijski fond u smislu Zakona o otvorenim investicijskim
fondovima s javnom ponudom i Zakona o alternativnim investicijskim
fondovima, a imatelji njihovih udjela ili dionica nisu isključivo
institucionalni ulagatelji, smatra se da je dioničar investicijski fond
u smislu navedenih zakona neovisno o tome što su ulagatelji zajednički
imatelji tih dionica. Ako investicijski fond nema pravnu osobnost,
smatra se da su to dionice društva za upravljanje investicijskim fondom.

\(2\) U odnosu prema društvu priznaju se prava i obveze iz dionice samo
onome tko je upisan u registru dionica. Ako je društvo izdalo dionice
kao vrijednosne papire u nematerijaliziranom obliku, mjerodavno je
stanje na računu dioničara koji za dionice društva vodi zakonom za to
ovlaštena pravna osoba. Pravo glasa iz dionica nema osoba na koju su
dionice upisane u registru dionica ako prekorači gornju granicu koja je
određena statutom ili prekrši obvezu otkriti komu pripadaju dionice koje
su na nju upisane u registru dionica koja je određena statutom, u skladu
sa stavkom 1. trećom rečenicom ovoga članka. Dionice ne daju nadalje
pravo glasa nakon što je protekao rok za davanje obavijesti uz prijetnju
gubitka prava glasa iz dionica u skladu sa stavkom 3. četvrtom rečenicom
ovoga članka sve dok se društvu ne dadu te obavijesti.

\(3\) Kada se prenosi dionica, brisanje ranijeg dioničara i upis novoga
provodi se u registru na temelju zahtjeva komu se mora pridonijeti dokaz
o tome da je dionica prenesena. Dovoljno je priopćiti podatke u skladu s
člankom 297.d stavkom 4. ovoga Zakona. Posrednici su dužni uz naknadu za
to potrebnih troškova dati društvu sve potrebne podatke za vođenje
registra dionica. Zatraži li to društvo, svatko tko je upisan u registru
dionica dužan ga je bez odgađanja obavijestiti jesu li to njegove
dionice. Ako je posrednik povodom postupka prijenosa dionica samo
privremeno upisan u registar dionica, taj upis sa sobom ne povlači
obveze iz stavka 2. ovoga članka i članka 297.b ovoga Zakona i ne dovodi
do primjene ograničenja iz statuta prema stavku 1. ovoga stavka.

\(4\) Dioničar u pogledu kojeg su na snazi međunarodne mjere
ograničavanja raspolaganja imovinom, odnosno dioničar u pogledu kojeg
traju pravne posljedice pravomoćne osude za kazneno djelo financiranja
terorizma ili kazneno djelo pranja novca dužan je o tome bez odgađanja
obavijestiti društvo. Zatraži li to društvo, svaki je dioničar dužan bez
odgađanja izjaviti postoje li u pogledu njega neke od ovih okolnosti.

\(5\) Sva prava iz dionica miruju dioničaru koji propusti pravodobno
odgovoriti na zahtjev društva iz stavka 4. ovoga članka, sve dok ne
ispuni svoju obvezu. Prava iz dionica miruju i dioničaru u pogledu kojeg
su na snazi međunarodne mjere ograničavanja raspolaganja imovinom za
vrijeme dok su te mjere na snazi, kao i dioničaru koji je pravomoćno
osuđen za kazneno djelo financiranja terorizma ili kazneno djelo pranja
novca sve dok traju pravne posljedice osude. Prava iz dionica tim
dioničarima miruju neovisno o saznanju društva za postojanje
međunarodnih mjera ograničavanja odnosno pravomoćne osude za ova kaznena
djela.

\(6\) Ako je netko po mišljenju društva neopravdano upisan u registru
dionica kao dioničar, društvo može brisati upis samo onda ako je prije
toga o tome obavijestilo dioničara i dalo mu primjereni rok za prigovor.
Ako dioničar prigovori nakanjenome brisanju u roku koji mu je dan, ne
može ga se brisati iz registra dionica.

\(7\) Ovi propisi na odgovarajući se način primjenjuju i na
privremenice.

\(8\) Svaki dioničar ima pravo zahtijevati od društva da ga izvijesti o
podacima u registru dionica koji se na njega odnose i o tome tko su
imatelji i kojih dionica u društvu. Društvo smije podatke iz registra
upotrebljavati samo u ostvarenju svojih zadataka u odnosu na dioničare.
Podatke se u ostale svrhe može koristiti ako se dioničar tome ne
usprotivi. Dioničare se mora na primjereni način obavijestiti o pravu da
se tome mogu usprotiviti.

Prijenos dionica

Članak 227.

\(1\) Dionice, osim onih koje su izdane u nematerijaliziranom obliku,
prenose se i indosamentom. Glede oblika indosamenta, pravne legitimacije
imatelja i njegove obveze za predaju dionice na odgovarajući se način
primjenjuju odredbe Zakona o mjenici. Dionice izdane u
nematerijaliziranom obliku prenose se na način određen zakonom kojim se
uređuju nematerijalizirani vrijednosni papiri.

\(2\) Statutom društva može se odrediti da je za prijenos dionice koja
nije izdana kao vrijednosni papir u nematerijaliziranom obliku potrebna
suglasnost društva. Suglasnost daju uprava, odnosno izvršni direktori.
Statutom se može odrediti da o davanju suglasnosti odlučuju nadzorni,
odnosno upravni odbor ili glavna skupština društva. U statutu se mogu
odrediti razlozi zbog kojih se može odbiti davanje suglasnosti za
prijenos dionice. Ako u statutu nisu određeni spomenuti razlozi, davanje
suglasnosti za prijenos dionice može se odbiti samo kada je to u
interesu društva, a naročito kada bi se s obzirom na strukturu dioničara
njenim prijenosom moglo ugroziti ostvarenje cilja društva ili njegovu
gospodarsku opstojnost. Statutom se ne mogu odrediti stroži razlozi za
odbijanje suglasnosti za prijenos dionice.

\(3\) Društvo može od osobe koja treba steći dionicu zahtijevati da se
izjasni stječe li je u svoje ime i za svoj račun ili za račun nekoga
drugog. Davanje suglasnosti za prijenos dionice može se odbiti, ako se
stjecatelj o tome odbije izjasniti ili izjavi da dionice stječe za tuđi
račun. Stječe li se dionica nasljeđivanjem, sveopćim sljedništvom pravne
osobe ili prodajom u ovršnom ili stečajnom postupku, društvo može odbiti
davanje suglasnosti za prijenos iz nekog od navedenih razloga samo ako
stjecatelju ponudi da će je otkupiti po tržišnoj vrijednosti. Ako
stjecatelj dionice u roku od mjesec dana od dana primitka ponude ne
izjavi društvu da ju odbija, smatra se da je ponudu prihvatio.

\(4\) Dok ne dobije suglasnost za prijenos dionice njen stjecatelj ne
može u društvu ostvarivati članska prava, a ako je dionica stečena
nasljeđivanjem, sveopćim sljedništvom pravne osobe ili prodajom u
ovršnom ili stečajnom postupku, stjecatelj ne može ostvarivati
upravljačka prava u društvu. Ako društvo u roku od mjesec dana od
primitka zahtjeva ne odluči o davanju suglasnosti ili je odbije dati iz
razloga koji nisu navedeni u stavku 2. ovoga članka, smatra se da je
suglasnost dana.

\(5\) Pri prijenosu dionice indosamentom društvo je dužno ispitati
neprekinuti slijed indosamenata ali ne i potpise.

\(6\) Ovi propisi na odgovarajući se način primjenjuju i na
privremenice.

Više ovlaštenika na dionici

Članak 228.

\(1\) Ako na dionici ima više ovlaštenika, oni mogu prava iz dionice
ostvarivati samo preko zajedničkog zastupnika.

\(2\) Za obveze iz dionice svi ovlaštenici odgovaraju kao solidarni
dužnici.

\(3\) Ako društvo treba dioničaru izjaviti volju a ovlaštenici na
dionici ne odrede zajedničkog zastupnika, dovoljno je da je volja
očitovana jednome ovlašteniku.

Računanje vremena za koje imatelj ima dionicu

Članak 229.

Ako ostvarenje prava iz dionice ovisi o tome da je dioničar određeno
vrijeme bio imatelj dionice, s njegovim se spomenutim pravom na dionicu
izjednačuje zahtjev za prijenos što ga on ima prema kreditnoj, odnosno
financijskoj instituciji. Dioničaru se uračunava vrijeme za koje je
imatelj dionice bio njegov pravni prednik ako je dionicu stekao bez
naplate od svog povjerenika, kao sveopći pravni sljednik ili podjelom
zajednice.

Proglašenje isprave o dionici nevažećom po amortizacijskom postupku i od
strane društva

Članak 230.

\(1\) Ako se isprava o dionici ili privremenici izgubi ili uništi, može
se po propisima o amortizaciji vrijednosnih papira proglasiti nevažećom.

\(2\) Glase li kuponi za isplatu dividende na donositelja,
proglašavanjem isprave o dionici ili privremenici nevažećima utrnjuje i
zahtjev iz kupona koji još nisu dospjeli za naplatu.

\(3\) Ako sadržaj isprave o dionici zbog promjene pravnih odnosa postane
netočan, društvo je uz odobrenje suda može proglasiti nevažećom. Odnosi
li se netočnost na izmjenu nominalnog iznosa dionice, ona se može
proglasiti nevažećom samo onda ako se nominalni iznos smanjuje zato da
bi se smanjio temeljni kapital društva. Dionica se ne može proglasiti
nevažećom samo zbog toga što je oznaka dioničara postala netočnom.

\(4\) U pozivu da se izruči isprava o dionici mora se iznijeti da se ona
proglašava nevažećom i uputiti na odobrenje suda. Do proglašenja isprave
o dionici nevažećom može doći samo onda ako je poziv bio objavljen na
način kako se to po odredbi članka 214. stavka 1. ovoga Zakona određuje
za davanje naknadnoga roka. Proglašenje isprave o dionici nevažećom
provodi se objavljivanjem u glasilu društva. U objavi dionica se
proglašava nevažećom tako da se iz objave jasno vidi koja se dionica
proglašava nevažećom.

\(5\) Umjesto isprave o dionici koja je proglašena nevažećom treba
izdati novu i uručiti je ovlašteniku ili dati u pohranu. O uručenju ili
pohrani mora se obavijestiti sud.

Zamjena oštećenih isprava o dionicama i privremenicama

Članak 231.

Ako je isprava o dionici, odnosno privremenici tako oštećena da više
nije podobna za promet ali su prepoznatljivi njezin bitan sadržaj i
oznake raspoznavanja, ovlaštenik može tražiti od društva da mu dade novu
ispravu uz izručenje one koja je oštećena. Ovlaštenik mora predujmiti i
snositi troškove izdavanja nove isprave.

Novi kuponi dionice

Članak 232.

Novi kuponski arak može se izručiti zakonitom imatelju samo na temelju
predočenoga talona dionice.

Stjecanje vlastitih dionica

Članak 233.

\(1\) Društvo može stjecati vlastite dionice na temelju ovlasti glavne
skupštine za njihovo stjecanje koja vrijedi najviše 5 godina i određuje
uvjete pod kojima se one mogu stjecati, naročito najveći broj dionica
koje ono treba steći, vrijeme za koje je dana ovlast za stjecanje
dionica i, ako se dionice stječu naplatnim putem, najveću i najmanju
vrijednost onoga što društvo za to daje. Društvo ne smije stjecati
vlastite dionice da bi njima trgovalo. Pri svakom stjecanju dionica
uprava odnosno izvršni direktori društva moraju utvrditi da su za to
ispunjeni uvjeti propisani ovim Zakonom.

\(2\) Pri stjecanju dionica iz stavka 1. ovoga članka i njihovu
raspolaganju mora se primijeniti odredba članka 211. ovoga Zakona. Pri
stjecanju i raspolaganju dionicama na odgovarajući se način primjenjuju
odredbe članka 308. stavka 3. i 4. ovoga Zakona. Smatra se da je tako
postupljeno ako se dionice stječu, odnosno ako se s njima raspolaže na
organiziranom tržištu. Za drukčije stjecanje i raspolaganje dionicama
potrebna je odluka glavne skupštine. Glavna skupština može ovlastiti
upravu, odnosno upravni odbor da povuče vlastite dionice uz smanjenje
temeljnog kapitala društva a da za to nije potrebna njezina posebna
odluka.

\(3\) Društvo može stjecati vlastite dionice i bez za to dobivene
ovlasti glavne skupštine:

1\. ako je to potrebno da bi se od društva otklonila teška šteta koja
neposredno predstoji,

2\. ako dionice treba ponuditi da ih steknu zaposleni u društvu ili u
nekome od društava koje je s njime povezano s time da ih u roku od
godinu dana od dana stjecanja mora prenijeti tim osobama,

3\. ako se dionice stječu zato da bi se po odredbama ovoga Zakona
obeštetilo dioničare društva ili manjinske dioničare o njemu ovisnih
društava,

4\. ako je stjecanje nenaplatno ili ako stjecanjem kreditna, odnosno
financijska institucija kupuje dionice komisiono,

5\. ako ih stječe od dioničara zbog toga što nije u potpunosti uplatio
iznos za koji su izdane,

6\. na temelju univerzalnoga pravnog sljedništva,

7\. na temelju odluke glavne skupštine o povlačenju dionica po propisima
o smanjenju temeljnog kapitala društva,

8\. nadmetanjem provedenim od strane suda da bi društvo namirilo neku
svoju tražbinu prema dioničaru.

\(4\) Na dionice stečene na način propisan stavkom 1. ovoga članka te u
svrhe navedene u stavku 3. točkama 1. do 3., 5. i 8. ovoga članka
zajedno s vlastitim dionicama koje društvo već ima ne smije otpasti više
od deset posto (10%) temeljnog kapitala društva. Takvo je stjecanje
nadalje dopušteno samo onda ako društvo stvori propisane rezerve za te
dionice tako da neto aktiva društva iskazana u financijskim izvješćima
za posljednju poslovnu godinu zbog stjecanja dionica ne postane manja od
iznosa temeljnog kapitala i rezervi koje po zakonu ili po statutu ono
mora imati a koje se ne smiju koristiti za isplate dioničarima. U tu
svrhu treba iznos temeljnog kapitala računski umanjiti za iznos za koji
taj kapital još nije uplaćen ako taj iznos nije iskazan na aktivnoj
strani izvještaja o financijskom položaju. U slučajevima iz stavka 1.
ovoga članka te stavka 3. točki 1., 2., 4. i 8. stjecanje dionica je
dopušteno samo onda ako su za njih u cjelini uplaćeni iznosi za koje se
izdaju.

\(5\) U slučajevima iz stavka 1. ovoga članka te stavka 3. točke 1.
uprava društva mora izvijestiti prvu sljedeću glavnu skupštinu društva o
razlozima i svrsi stjecanja dionica, njihovu broju i udjelu u temeljnom
kapitalu te o protuvrijednosti onoga što je društvo dalo za te dionice.

\(6\) Stjecanje dionica protivno odredbama stavka 1. i 3. ovoga članka
je valjano a obveznopravni posao o prijenosu dionica je ništetan.

Ništetni poslovi

Članak 234.

\(1\) Ništetan je pravni posao kojim društvo nekome daje predujam, zajam
ili osiguranje radi stjecanja dionica toga društva. To se ne odnosi na
tekuće pravne poslove kreditnih, odnosno financijskih institucija, ako
posebnim zakonom nije drukčije određeno, niti na davanje predujma ili
zajma ni na pružanje osiguranja da bi dionice stekli zaposleni u društvu
ili u društvu koje je s njime povezano. Pravni je posao ništetan i u tim
slučajevima, ako društvo ne bi pri stjecanju vlastitih dionica moglo
stvoriti propisane rezerve za te dionice da se ne bi smanjila neto
aktiva ispod razine propisane u članku 233. stavku 4. ovoga Zakona.

\(2\) Ništetan je i pravni posao između dioničkoga društva i druge osobe
kojim se ta osoba ovlašćuje ili obvezuje da stekne dionice dioničkoga
društva za račun toga društva, ovisnoga društva ili društva u kojemu
dioničko društvo ima većinski udio, ako bi stjecanje dionica od strane
dioničkoga društva bilo protivno članku 233. stavku 1., 3. i 4. ovoga
Zakona.

\(3\) Kad je društvu dopušteno da nekome dade predujam, zajam ili
osiguranje za stjecanje vlastitih dionica, pa i pri povećanju temeljnog
kapitala društva mora to učiniti pod ovim uvjetima:

1\. dionice se moraju steći po fair tržnim uvjetima posebno u pogledu
onoga što društvo za to dobiva uključujući tu kamate na dani zajam,
osiguranja koja se daju za otplatu zajma i povrat predujma s time da se
prethodno ispita kreditna sposobnost treće ili trećih osoba koje
sudjeluju u tome poslu za što sve odgovara uprava društva,

2\. uprava, odnosno izvršni direktori društva moraju za sklapanje tog
posla dobiti prethodnu suglasnost glavne skupštine odlukom donesenom
glasovima koji predstavljaju najmanje dvije trećine temeljnog kapitala
društva zastupljenog na glavnoj skupštini pri donošenju odluke s time da
mora prije donošenja odluke glavnoj skupštini podnijeti pisano izvješće
i u njemu navesti razloge za sklapanje takvog posla, interes društva da
u njega uđe, uvjete pod kojima se posao treba sklopiti, rizike kojima se
izlaže društvo s obzirom na njegovu likvidnost i solventnost i cijenu po
kojoj treća osoba treba steći dionice koje se izvješće mora dostaviti i
registarskom sudu radi objave da je i kada je predano sudu,

3\. iznos financijske pomoći koja se tako daje trećoj osobi ili trećim
osobama ne smije ni u kom času dovesti do toga da se iznos neto aktive
društva smanji ispod razine iz članka 233. stavka 4. ovoga Zakona uzevši
pritom u obzir smanjenja neto aktive do kojih je došlo prethodnim
stjecanjem vlastitih dionica društva neposredno ili preko drugih osoba a
društvo mora u izvještaju o financijskom položaju među obvezama iskazati
rezerve koje se ne mogu koristiti za isplate dioničarima u ukupnom
iznosu na izloženi način dane financijske pomoći trećim osobama.

\(4\) Pravni posao iz stavka 1. ovoga članka kojim se pomaže da dionice
društva steknu članovi uprave, odnosno izvršni direktori i članovi
nadzornog, odnosno upravnog odbora društva, pa i pri povećanju temeljnog
kapitala društva, ili društvo koje se u odnosu na društvo o čijim je
dionicama riječ smatra vladajućim društvom ili to čine treće osobe u
svoje ime a za njihov račun je ništetan ako nije u najboljem interesu
društva.

Prava iz vlastitih dionica

Članak 235.

Prava iz vlastitih dionica miruju.

Otuđenje i povlačenje vlastitih dionica

Članak 236.

\(1\) Ako društvo protivno odredbama članka 233. stavka 1., 3. i 4.
ovoga Zakona stekne vlastite dionice, mora ih otuđiti u roku od godinu
dana.

\(2\) Ako temeljni kapital društva koji otpada na dionice koje društvo
na dopušteni način stekne po odredbama članka 233. stavka 1., 3. i 4.
ovoga Zakona i još ih drži prelazi deset posto (10%) tog kapitala,
društvo mora u roku od tri godine nakon stjecanja dionica otuđiti onaj
dio dionica koji prelazi taj postotak.

\(3\) Ako se vlastite dionice ne otuđe u rokovima propisanim u stavku 1.
i 2. ovoga članka, društvo ih mora povući.

Stjecanje vlastitih dionica preko trećih

Članak 237.

Onaj tko djeluje u vlastito ime ali za račun dioničkoga društva može
steći ili imati dionice toga društva samo onda ako bi to po odredbama
članka 233. stavka 1. i 3. točke 1. do 6. i 8. i stavka 4. ovoga Zakona
bilo dopušteno i tome društvu. Isto vrijedi i kada dionice dioničkoga
društva stječe ili drži ovisno društvo ili društvo u kome dioničko
društvo ima većinski udio ili kada ih stječe ili drži treća osoba koja
djeluje u vlastito ime ali za račun ovisnoga društva ili društva u
kojemu dioničko društvo ima većinski udio. U izračunavanju ukupnog
iznosa temeljnog kapitala koji otpada na dionice po odredbama članka
233. stavka 4. i članka 236. stavka 2. ovoga Zakona te se dionice
smatraju dionicama dioničkoga društva. U ostalome na odgovarajući se
način primjenjuju odredbe članka 233. stavka 5. i članka 234. do 236.
ovoga Zakona. Treća osoba ili društvo moraju dioničkome društvu na
njegov zahtjev prodati dionice. Dioničko društvo mora platiti
protuvrijednost dionica.

Uzimanje vlastitih dionica u zalog

Članak 238.

\(1\) Sa stjecanjem vlastitih dionica po odredbama članka 233. stavka 1.
i 3., i članka 237. ovoga Zakona izjednačuje se uzimanje vlastitih
dionica u zalog. Kreditna, odnosno financijska, ako posebnim zakonom
nije drukčije određeno, može u okviru tekućih poslova uzimati u zalog
vlastite dionice do ukupnog iznosa temeljnog kapitala iz članka 233.
stavka 4. ovoga Zakona. Na odgovarajući način primjenjuje se odredba
članka 234. ovoga Zakona.

\(2\) Postupanje protivno stavku 1. ovoga članka ima za posljedicu da
uzimanje u zalog vlastitih dionica nije valjano ako za njih nije u
cjelini uplaćen iznos za koji su izdane.

#### Odjeljak 5. ORGANI DRUŠTVA

##### Pododjeljak 1. Uprava

Sastav uprave

Članak 239. (NN [34/22](https://www.zakon.hr/cms.htm?id=51850),
[18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588))

\(1\) Uprava se sastoji od jedne ili više osoba (direktori) čiji se broj
određuje statutom. Ako se uprava sastoji od više osoba, jedna se od njih
mora imenovati za predsjednika.

\(2\) Članom uprave može biti svaka fizička osoba koja je potpuno
poslovno sposobna. U statutu se mogu odrediti uvjeti za imenovanje
članova uprave. Članom uprave ne može biti osoba:

1\. koja je kažnjena za kazneno djelo pranja novca, financiranja
terorizma, zlouporabe povjerenja u gospodarskom poslovanju, prijevare u
gospodarskom poslovanju, prouzročenja stečaja, pogodovanja vjerovnika
ili povrede obveze vođenja trgovačkih i poslovnih knjiga iz Kaznenog
zakona Republike Hrvatske ili ranije važeća kaznena djela zlouporabe
stečaja i zlouporabe u postupku stečaja, i to za vrijeme dok traju
pravne posljedice osude, kao i kojoj je uvedena međunarodna mjera
ograničavanja raspolaganja imovinom, dok je takva mjera na snazi ili

2\. koja je kažnjena za kazneno djelo neke druge države koje po svojim
bitnim obilježjima odgovara kaznenim djelima iz točke 1. ovoga stavka

3\. protiv koje je izrečena mjera sigurnosti zabrane obavljanja
zanimanja koje je u potpunosti ili djelomično obuhvaćeno predmetom
poslovanja društva za vrijeme dok traje ta zabrana

4\. kojoj je u drugoj državi zabranjeno obavljanje zanimanja koje je u
potpunosti ili djelomično obuhvaćeno predmetom poslovanja društva za
vrijeme trajanja zabrane.

\(3\) Članstvo u upravi prestaje po zakonu nastupe li nakon donošenja
odluke o imenovanju člana uprave na njegovoj strani zakonom propisane
okolnosti iz stavka 2. ovoga članka koje bi da su postojale u vrijeme
donošenja te odluke priječile imenovanje. Član uprave kojemu je članstvo
u upravi društva prestalo zbog toga što je protiv njega donesena
pravomoćna presuda suda ili mu je uvedena međunarodna mjera ograničenja
raspolaganja imovinom dužan je bez odgađanja o tome obavijestiti
društvo. Drugi članovi uprave i predsjednik nadzornog odbora dužni su
bez odgađanja od saznanja da su nastupile te okolnosti podnijeti
registarskom sudu prijavu radi upisa prestanka članstva toj osobi u
upravi društva. Dozna li registarski sud uz odgovarajuću primjenu
odredbe članka 68. stavka 6. ovoga Zakona da je nastupila neka od tih
okolnosti, po službenoj će dužnosti upisati u sudskom registru da je
osobi prestalo članstvo u upravi te će o tome obavijestiti društvo.

\(4\) Ministarstvo nadležno za poslove pravosuđa ustrojit će i voditi
evidenciju osoba koje ne mogu biti članovi uprave u skladu s točkama 1.
i 3. stavka 2. ovoga članka.

\(5\) Ministar nadležan za poslove pravosuđa pravilnikom će propisati
sadržaj, način vođenja i uvjete korištenja evidencije iz stavka 4. ovoga
članka te postupak obavještavanja o upisu novih osoba u evidenciju.

Vođenje poslova društva

Članak 240.

\(1\) Uprava vodi poslove društva na vlastitu odgovornost.

\(2\) Ako se uprava sastoji od više osoba, članovi uprave ovlašteni su
da poslove vode samo zajedno. Statutom se može odrediti i drugačiji
način vođenja poslova, ali se ne može odrediti da se u slučaju
različitih mišljenja članova uprave smatra da je donesena odluka za koju
se odlučila manjina. Ako su glasovi pri odlučivanju jednako podijeljeni,
a statutom se za taj slučaj drugačije ne odredi, odlučujući je glas
predsjednika uprave.

\(3\) Uprava može donijeti poslovnik o svome radu, ako njegovo donošenje
nije po statutu u nadležnosti nadzornog odbora ili ako ga i bez
određivanja takve nadležnosti taj organ ne donese. Pitanja koja se inače
uređuju poslovnikom mogu se urediti statutom. Odluka uprave o poslovniku
mora se donijeti jednoglasno.

Zastupanje

Članak 241.

\(1\) Uprava zastupa društvo. U tome je ovlaštena poduzimati sve pravne
radnje zastupanja u poslovima, pred sudom i drugim organima vlasti.

\(2\) Ako se uprava sastoji od više osoba, a statutom se drugačije ne
odredi, članovi uprave ovlašteni su zastupati društvo samo skupno. Za
očitovanje volje prema društvu dovoljno je da je ona očitovana prema
jednome članu uprave.

\(3\) Statutom se može odrediti da su za zastupanje ovlašteni pojedini
članovi uprave sami ili zajedno s prokuristom. Ako je na to ovlašten
statutom, takvu odluku može donijeti i nadzorni odbor.

\(4\) Članovi uprave potpisuju se u ime društva pri čemu moraju navesti
tvrtku društva i svojstvo članova uprave.

\(5\) Ako društvo ima samo jednog dioničara, ili kad uz njega dionice
društva drži i društvo, pravni poslovi između njega i društva u kojima
on zastupa društvo mogu se sklapati pod pretpostavkom iz članka 41.
stavka 3. ovoga Zakona, pa i kada nije jedini član uprave, ali ih se
mora sklopiti u pisanom obliku ili se o tome mora sastaviti isprava s
tekstom onoga što je dogovoreno.

Ograničenje ovlasti za zastupanje i za vođenje poslova

Članak 242.

\(1\) Ovlast uprave da zastupa društvo ne može se ograničiti.

\(2\) Članovi uprave moraju se u odnosu na društvo u vođenju poslova
držati ograničenja koja su im u okviru propisa postavljena statutom,
odlukama nadzornog odbora i glavne skupštine te poslovnikom o radu
uprave.

Priprema i provođenje odluka glavne skupštine

Članak 243.

Uprava je dužna da:

1\. na zahtjev glavne skupštine pripremi odluke i opće akte čije je
donošenje u nadležnosti glavne skupštine,

2\. pripremi ugovore koji se mogu sklopiti samo uz suglasnost glavne
skupštine,

3\. izvršava odluke koje glavna skupština donese u okviru svoje
nadležnosti.

Imenovanje i opoziv članova uprave

Članak 244. (NN [130/23](https://www.zakon.hr/cms.htm?id=58588))

\(1\) Članove uprave i predsjednika imenuje nadzorni odbor društva
najviše na vrijeme od pet godina s time da ih može ponovno imenovati.
Ponovno imenovanje predsjednika i članova uprave nije moguće ranije od
godinu dana prije isteka njihova mandata. Nije li u odluci o imenovanju
što drugo rečeno, mandat predsjedniku i članu uprave počinje s danom
donošenja odluke o imenovanju bez obzira na upis u sudskom registru

\(2\) Nadzorni odbor može opozvati svoju odluku o imenovanju člana
uprave ili njezina predsjednika kada za to postoji važan razlog. Važnim
razlogom naročito se smatra gruba povreda dužnosti, nesposobnost za
uredno obavljanje poslova društva ili izglasavanje nepovjerenja u
glavnoj skupštini društva, osim ako je to učinjeno zbog očito
neutemeljenih razloga. Opoziv je valjan dok se njegova nevaljanost ne
utvrdi sudskom odlukom. Opozivom člana ili predsjednika uprave ne dira
se u odredbe ugovora kojega su oni sklopili s društvom.

\(3\) Tužbu kojom pobija odluku iz stavka 2. ovoga članka član ili
predsjednik uprave može podnijeti pred sudom iz članka 40. stavka 1.
ovoga Zakona u roku od 60 dana od dana kad je mogao saznati za odluku.

Ostavka člana uprave

Članak 244.a

\(1\) Predsjednik i član uprave mogu dati ostavku neovisno o zahtjevu za
naknadu štete koji društvo zbog toga može imati prema njima iz ugovora
kojeg su sklopili s društvom. Za prestanak članstva u upravi nije
potrebna odluka nadzornog odbora. Ne proizlazi li iz izjave kojom je
ostavka dana što drugo, ona djeluje, ako za nju postoji važan razlog, od
dana kada je izjavljena društvu, u protivnom tek po proteku 14 dana od
tog dana.

\(2\) Ostavka iz stavka 1. ovoga članka izjavljuje se u pisanom obliku
nadzornom odboru društva. O ostavci se mora odmah obavijestiti ostale
članove uprave.

\(3\) Dana ostavka može se povući samo uz suglasnost nadzornog odbora

Imenovanje od strane suda

Članak 245.

\(1\) Ako neki član uprave nije imenovan, u hitnom će ga slučaju na
zahtjev zainteresirane osobe imenovati sud.

\(2\) Tako imenovana osoba ostaje članom uprave sve dok se u skladu sa
statutom ne imenuje član uprave na čije mjesto je on imenovan.

\(3\) Član uprave kojega imenuje sud ima pravo na nadoknadu troškova
koje ima u obavljaju toga posla i na nagradu za rad. Ako se tako
imenovani član uprave i društvo ne mogu o tome sporazumjeti, o nadoknadi
troškova i o plaćanju nagrade odlučuje sud.

Upis promjene u upravi u sudski registar

Članak 245.a (NN [40/19](https://www.zakon.hr/cms.htm?id=39375))

\(1\) Nakon svake promjene u svom sastavu kao i promjene ovlasti za
zastupanje mora se bez odgađanja podnijeti prijavu registarskom sudu
radi upisa te promjene u sudski registar.

\(2\) Prijavi iz stavka 1. ovoga članka moraju se priložiti odluke
nadzornog odbora o opozivu imenovanja i imenovanju članova uprave,
odnosno ostavka člana uprave u izvorniku ili u javno ovjerenoj preslici
te podaci o datumu imenovanja, ostavke ili opoziva člana uprave.

\(3\) Novi članovi uprave moraju u prijavi dati izjave iz članka 187.
stavka 1. točke 4. ovoga Zakona.

Sudjelovanje članova uprave u dobiti društva

Članak 246.

\(1\) Članovima uprave društva može se za njihov rad dati pravo da
sudjeluju u dobiti društva.

\(2\) Ako se članovima uprave daje pravo da sudjeluju u dobiti tekuće
godine, njihov se udio obračunava prema toj dobiti umanjenoj nepokriveni
gubitak iz prethodnih godina i za iznose koji se po zakonu i statutu iz
dobiti tekuće godine unose u rezerve društva. Drugačije određenje
sudjelovanja članova uprave u dobiti društva ništetano je.

Načela za primanja članova uprave

Članak 247. (NN [130/23](https://www.zakon.hr/cms.htm?id=58588))

\(1\) Pri određivanju ukupnih primitaka pojedinoga člana uprave (plaće,
sudjelovanja u dobiti, nadoknadi izdataka, plaćanju premija osiguranja,
provizija i svih ostalih davanja) nadzorni odbor mora brinuti o tome da
ukupni iznosi primanja budu u primjerenome odnosu posla koji obavlja
član uprave i stanja društva.

\(2\) Ako se nakon što se članovima uprave odrede primanja tako znatno
pogoršaju prilike društva da bi dalje isplaćivanje primanja iz stavka 1.
ovoga članka za društvo značilo tešku nepravdu, nadzorni odbor, a u
slučaju iz članka 245. stavka 3. ovoga Zakona na zahtjev toga odbora
sud, ovlašten je da ih primjereno smanji. Smanjenje primanja nema
utjecaja na ostale dijelove ugovora člana uprave s društvom. Član uprave
ima pravo na raskid ugovora s krajem narednog tromjesečja s time da je
otkazni rok za to šest tjedana.

\(3\) Glavna skupština može na zahtjev dioničara iz članka 278.
stavka 1. ovoga Zakona donijeti odluku o smanjenju najvišeg iznosa
primitaka iz članka 247.a stavka 1. točke 1. ovoga Zakona.

Politika primitaka društava dionice kojih su uvrštene na uređeno tržište
radi trgovanja

Članak 247.a (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Nadzorni odbor društva dionice kojeg su uvrštene na uređeno
tržište radi trgovanja odlučuje o sustavu primitaka članova uprave.
Politika primitaka sadrži najmanje sljedeće podatke, a glede sastavnih
dijelova primitaka, ako ih ona uopće ima:

1\. utvrđenje najvišeg iznosa primitaka članova uprave,

2\. koliko primitak pridonosi poslovnoj strategiji i dugoročnom razvoju
društva,

3\. sve fiksne i varijabilne dijelove primitka te koji su njihovi
postotni (relativni) udjeli u ukupnom primitku,

4\. sva financijska i nefinancijska mjerila za isplatu promjenjivog,
varijabilnog dijela, uključujući:

a\) objašnjenje kako ta mjerila pridonose poslovnoj strategiji i
dugoročnom razvoju društva,

b\) metode pomoću kojih se utvrđuje jesu li mjerila ispunjena,

5\. razdoblja za koja se odgađa isplata dijela primitka,

6\. ima li društvo pravo zahtijevati vraćanje varijabilnih dijelova
primitaka,

7\. ako društvo dio primitka daje u dionicama:

a\) rokove,

b\) uvjete držanja dionica nakon stjecanja,

c\) razjašnjenje kako ovaj dio primitka pridonosi poslovnoj strategiji i
dugoročnom razvoju društva,

8\. menadžerski ugovor ili drugi odgovarajući ugovor člana uprave i
društva sa sljedećim podacima:

a\) koliko ugovor traje i pod kojim pretpostavkama prestaje, uključujući
ugovorene rokove za raskid, odnosno otkaz ugovora,

b\) obveze društva prema članu uprave s naslova otpremnine,

c\) uplaćuje li društvo članu uprave dobrovoljno mirovinsko i
zdravstveno osiguranje i ima li obvezu dokupiti članu uprave mirovinski
staž ako on po prestanku menadžerskog ugovora odlazi u prijevremenu
mirovinu,

9\. objašnjenje kako su se pri utvrđivanju primitaka uzimali u obzir
uvjeti radničkih primitaka i uvjeti rada, uključujući i objašnjenje koji
je točno krug radnika bio uključen u donošenje politike primitaka za
članove uprave,

10\. postupak donošenja, provedbe i nadzora politike primitaka, kao i
ulogu odbora nadzornog odbora za nagrađivanja i imenovanja ili drugih
odbora te mjere za suzbijanje sukoba interesa,

11\. podastre li nadzorni odbor glavnoj skupštini svoju preispitanu
politiku primitaka sukladno odredbama članka 276.a stavka 3. ovoga
Zakona:

a\) objašnjenje svih bitnih izmjena i

b\) pregled u kojoj su mjeri u novoj preispitanoj politici primitaka
uvaženi rezultati glasovanja i stajališta dioničara o ranijoj politici
primitaka i izvješća o primicima.

\(2\) Nadzorni odbor društva dionice kojeg su uvrštene na uređeno
tržište radi trgovanja utvrđuje primitke članova uprave u okviru
politike primitaka koju je podnio glavnoj skupštini na odobrenje u
skladu s odredbama članka 276.a stavka 1. ovoga Zakona. Nadzorni odbor
smije privremeno odstupiti od politike primitaka ako to nužno zahtijeva
dugoročna dobrobit društva i ako se u njoj navodi u kojem se dijelu
smije odstupiti od utvrđene politike primitaka i po kojem postupku.

Zabrana konkurencije

Članak 248.

\(1\) Član uprave ne može bez suglasnosti nadzornog odbora za svoj ni za
tuđi račun obavljati poslove koji ulaze u predmet poslovanja društva, ne
može biti član uprave ni nadzornog odbora u drugome društvu koje se bavi
poslovima iz predmeta poslovanja društva, a ne može ni u prostorijama
društva obavljati poslove za svoj niti za tuđi račun. Bez te suglasnosti
član uprave ne može biti ni član trgovačkoga društva koji osobno
odgovara za obveze toga društva, ako se ono bavi poslovima iz predmeta
poslovanja društva.

\(2\) Ako član uprave postupi protivno zabrani iz prethodnoga stavka
ovoga članka, društvo može od njega tražiti da mu nadoknadi time
pričinjenu štetu. Umjesto toga društvo može tražiti od člana uprave da
dopusti da se poslovi koje je sklopio za svoj račun smatraju poslovima
sklopljenima za račun društva a da iz poslova koje je sklopio za tuđi
račun prenese društvu ono što je za to primio, odnosno da mu ustupi
zahtjev za naplatu onoga što bi trebalo da primi.

\(3\) Zahtjevi društva iz prethodnoga stavka ovoga članka zastaruju u
roku od tri mjeseca od kada su ostali članovi uprave i članovi
nadzornoga odbora saznali za radnju povodom koje se može tražiti
nadoknada štete. Zahtjevi zastaruju u svakom slučaju, bez obzira na
saznanje za radnju, u roku od pet godina od kada je radnja učinjena.

Sukob interesa

Članak 248.a (NN [110/15](https://www.zakon.hr/cms.htm?id=39353))

\(1\) Član uprave ne može bez suglasnosti nadzornog odbora sudjelovati u
odlučivanju ili sklapanju pravnog posla ako:

1\) je zastupnik po zakonu, zakonski zastupnik, prokurist ili punomoćnik
druge ugovorne strane,

2\) mu je druga ugovorna strana ili zastupnik po zakonu, zakonski
zastupnik, prokurist ili punomoćnik druge ugovorne strane srodnik po
krvi u pravoj liniji do bilo kojeg stupnja, a u pobočnoj liniji do
drugog stupnja ili mu je bračni drug, izvanbračni drug ili srodnik po
tazbini do drugog stupnja, bez obzira na to je li brak prestao ili nije,
ili je posvojitelj ili posvojenik druge ugovorne strane, njezina
zastupnika po zakonu, zakonskog zastupnika, prokurista ili punomoćnika,

3\) vezano uz pravni posao o kojem se odlučuje ili se sklapa postoji
sukob interesa između člana uprave i društva.

\(2\) Bez obzira na to sudjeluje li u odlučivanju ili sklapanju pravnog
posla, član uprave mora o okolnostima iz stavka 1. ovoga članka odmah
obavijestiti ostale članove uprave i nadzorni odbor, te u obavijesti
navesti sve relevantne činjenice o prirodi svojeg odnosa s drugom
ugovornom stranom te svoju procjenu postojanja sukoba interesa.

\(3\) Ako član uprave postupi protivno dužnosti iz stavka 1. i 2. ovoga
članka, na odgovarajući se način primjenjuju odredbe članka 248. stavka
2. i 3. ovoga Zakona.

Davanje kredita članovima uprave i prokuristima

Članak 249.

\(1\) Društvo može dati kredit članovima uprave, prokuristima i
članovima njihovih užih obitelji samo na temelju odluke nadzornoga
odbora. Odluka se može odnositi samo na određene ugovore o kreditu ili
vrste kredita a ugovor o kreditu mora se sklopiti najkasnije tri mjeseca
od dana donošenja odluke kojom se kredit odobrava. U odluci moraju se
odrediti kamate i otplata kredita. Kreditom se smatraju i druge pravne
radnje koje se u gospodarskome smislu mogu s njime izjednačiti. To ne
vrijedi za kredite koji ne prelaze visinu mjesečne plaće člana uprave.

\(2\) Odredbe prethodnoga stavka ovoga članka primjenjuju se i na
davanje kredita vladajućega društva takvim osobama u ovisnome društvu i
članovima njihovih užih obitelji te na davanje kredita ovisnoga društva
takvim osobama u vladajućemu društvu i članovima njihovih užih obitelji.
U tim slučajevima odluku o davanju kredita daje nadzorni odbor
vladajućega društva.

\(3\) Dade li se kredit protivno odredbama iz stavka 1. i 2. ovoga
članka, mora ga se, bez obzira na odredbe ugovora, odmah vratiti, osim
ako nadzorni odbor naknadno ne donese odluku kojom odobrava davanje
kredita.

Izvješća nadzornom odboru

Članak 250.

\(1\) Uprava mora izvješćivati nadzorni odbor o:

1\. poslovnoj politici i o drugim načelnim pitanjima budućeg vođenja
poslova te odstupanjima od ranijih predviđanja s navođenjem razloga za
to,

2\. rentabilnosti poslovanja društva a napose rentabilnosti upotrebe
vlastitoga kapitala,

3\. tijeku poslova, napose prihoda i stanja društva,

4\. poslovima koji bi mogli biti od velikog značaja za rentabilnost
poslovanja i za likvidnost društva.

\(2\) Kod vladajućeg društva u koncernu izvješće obuhvaća i društva
koncerna.

\(3\) Nadzorni odbor može zahtijevati od uprave da ga izvješćuje i o
drugim pitanjima koja su od značaja za poslovanje i stanje društva.

\(4\) Uprava podnosi izvješće o poslovnoj politici najmanje jednom
godišnje, ako izmjena stanja ili nova pitanja ne nalažu da se o tome
izvijesti bez odgađanja, izvješće o rentabilnosti društva i o upotrebi
kapitala na sjednici nadzornog odbora na kojoj se raspravlja o godišnjim
financijskim izvješćima, izvješće o tijeku poslova i o stanju društva
najmanje tromjesečno a izvješće o poslovima koji bi mogli biti od
velikog značaja za rentabilnost poslovanja i za likvidnost društva
pravodobno kako bi nadzorni odbor mogao o njima zauzeti stav.

\(5\) Izvješća se moraju sastaviti savjesno i istinito. Ona moraju biti
pravodobna i u pravilu u pisanom obliku.

\(6\) Nadzorni odbor može u svako doba tražiti od uprave da ga izvijesti
o pitanjima koja su povezana s poslovanjem društva i koja značajnije
utječu na položaj društva ili se razumno može očekivati da bi na to
mogla utjecati. On može zahtijevati podnošenje izvješća o prilikama
društva, pravnim i poslovnim odnosima s povezanim društvima. I svaki
član nadzornog odbora može zahtijevati da uprava podnese spomenuto
izvješće nadzornom odboru. Uprava je dužna odboru podnijeti zahtijevano
izvješće.

\(7\) Svaki član nadzornog odbora ima pravo zahtijevati da mu se
izvješće dade na uvid. Ako nadzorni odbor drukčije ne odluči, svaki
njegov član ima pravo da mu se na njegov zahtjev dade pisani primjerak
izvješća. Zaključi li tako nadzorni odbor, izvješće treba dati na uvid i
članovima komisije nadzornog odbora u skladu s tim zaključkom.
Predsjednik nadzornog odbora je dužan izvijestiti članove odbora o
izvješću uprave najkasnije na prvoj sjednici odbora koja se održi po
primitku tog izvješća.

Godišnje izvješće o stanju društva

Članak 250.a (NN [136/24](https://www.zakon.hr/cms.htm?id=540088))

\(1\) Uprava društva dužna je jednom godišnje u pisanom obliku podnijeti
glavnoj skupštini izvješće o stanju društva. Obvezu izrade i podnošenja
tog izvješća nema društvo koje je prema računovodstvenim propisima mali
poduzetnik. Statutom se može odrediti da je uprava i u tom slučaju dužna
izraditi i podnijeti to izvješće.

\(2\) U godišnjem izvješću o stanju društva mora se korektno prikazati
najmanje razvitak i rezultat poslovanja društva te financijsko stanje u
kome se ono nalazi uz opis glavnih rizika i nesigurnosti kojima je
izloženo. To mora biti uravnotežen prikaz i potpuna analiza razvoja i
rezultata poslovanja te položaja društva u skladu s opsegom i složenošću
njegova poslovanja. U mjeri u kojoj je to potrebno za razumijevanje
razvoja, rezultata poslovanja i financijskog položaja društva analiza
mora uključiti financijske, a ako je to potrebno, i druge pokazatelje
koji se odnose na pojedine poslove uključujući i obavijesti o zaštiti
okoliša i o radnicima. Kada je to potrebno, u analizi se mora dodatno
objasniti iznose navedene u godišnjim financijskim izvješćima.

\(3\) U izvješću moraju se prikazati i:

a\) svi važniji poslovni događaji koji su se pojavili nakon proteka
poslovne godine,

b\) očekivani razvoj društva u budućnosti,

c\) djelovanje društva na području istraživanja i razvoja,

d\) obavijesti o stjecanju vlastitih dionica društva,

e\) postojanje podružnica društva,

f\) podaci o upotrebi financijskih instrumenata te podaci važni za
prosudbu stanja imovine društva, njegovih obveza, financijskog položaja,
dobiti i gubitka, ciljeva upravljanja financijskim rizicima i politikama
uključujući i politiku poduzimanja mjera zaštite od gubitka u pojedinim
važnijim vrstama predviđenih poslova koji se posebno računovodstveno
iskazuju kao i izloženost društva cjenovnom riziku, kreditnom riziku,
riziku likvidnosti i riziku tijeka gotovine.

\(4\) Sastavni dio izvješća društva dionicama kojeg se trguje na
uređenom tržištu vrijednosnih papira je i izjava o primjeni kodeksa
korporativnog upravljanja iz članka 272.p ovoga Zakona.

\(5\) Izvješće iz stavka 1. ovoga članka mora biti dostupno javnosti na
internetskoj stranici društva.

Konsolidirano godišnje izvješće društva

Članak 250.b (NN [136/24](https://www.zakon.hr/cms.htm?id=540088))

\(1\) Uprava vladajućeg društva sa sjedištem u Republici Hrvatskoj,
ovisna društva kojega imaju sjedište u toj zemlji ili izvan nje, mora
glavnoj skupštini podnijeti pisano konsolidirano godišnje izvješće
društva ako su jedno ili više o njemu ovisnih društava društva kapitala.

\(2\) U konsolidiranom godišnjem izvješću društva mora se korektno
prikazati najmanje razvitak i rezultat poslovanja te financijsko stanje
društava uključenih u konsolidaciju uzetih kao cjelina uz opis glavnih
rizika i nesigurnosti kojima su izložena. To mora biti uravnotežen
prikaz i potpuna analiza razvoja, rezultata poslovanja i financijskog
položaja društava uključenih u konsolidaciju uzetih kao cjelina u skladu
s opsegom i složenošću njihova poslovanja. U mjeri u kojoj je to
potrebno za razumijevanje razvoja, rezultata poslovanja i financijskog
položaja društava analiza mora uključiti financijske, a ako je to
potrebno, i druge pokazatelje koji se odnose na pojedine poslove
uključujući i obavijesti o zaštiti okoliša i o radnicima. Kada je to
potrebno, u analizi se mora dodatno objasniti iznose navedene u
konsolidiranim godišnjim financijskim izvješćima.

\(3\) U odnosu na ta društva u izvješću se moraju prikazati i:

a\) svi važniji poslovni događaji koji su se pojavili nakon proteka
poslovne godine,

b\) očekivani razvoj tih društava u budućnosti uzetih kao cjelina,

c\) djelovanje tih društava uzetih kao cjelina na području istraživanja
i razvoja,

d\) broj i nominalni iznos, a ako su izdane dionice bez nominalnog
iznosa knjigovodstvena vrijednost svih dionica vladajućeg društva koje
drži ono samo, o njemu ovisna društva ili osoba koja djeluje u svoje ime
a za račun tih društava,

e\) za sva društva obuhvaćena konsolidacijom podatke o upotrebi
financijskih instrumenata te podatke važne za prosudbu stanja njihove
imovine, njihovih obveza, financijskog položaja, dobiti i gubitka,
ciljeva upravljanja financijskim rizicima i politikama uključujući i
politiku poduzimanja mjera zaštite od gubitka u pojedinim važnijim
vrstama predviđenih poslova koji se posebno računovodstveno iskazuju kao
i njihovu izloženost cjenovnom riziku, kreditnom riziku, riziku
likvidnosti i riziku tijeka gotovine,

f\) opis glavnih obilježja unutarnjeg nadzora povezanih društava i
sustava upravljanja rizicima u odnosu na postupak pripremanja i izrade
konsolidiranih financijskih izvješća kada se s vrijednosnim papirima
nekog društva trguje na uređenom tržištu vrijednosnih papira; ako se
konsolidirano godišnje izvješće društva i godišnje izvješće o stanju
društva podnose kao jedinstveno, taj se podatak mora uključiti u dio
izvješća koji sadržava izjavu o primjeni kodeksa korporativnog
upravljanja.

\(4\) Kada se podnošenje konsolidiranog godišnjeg izvješća društva
zahtijeva uz podnošenje godišnjeg izvješća o stanju društva, ta se dva
izvješća mogu podnijeti kao jedno izvješće. U izradi takvog izvješća
veći se naglasak može staviti na ono što je značajno za društva
uključena u konsolidaciju uzeta kao cjelina.

\(5\) U pogledu izjave o primjeni kodeksa korporativnog upravljanja na
odgovarajući način primjenjuju se odredbe članka 272.p ovoga Zakona.

\(6\) Izvješće iz stavka 1. ovoga članka mora biti dostupno javnosti na
internetskoj stranici društva.

Dužnosti uprave u slučaju gubitka, prezaduženja ili nesposobnosti za
plaćanje

Članak 251. (NN [34/22](https://www.zakon.hr/cms.htm?id=51850))

\(1\) Ako se kod izrade godišnjih ili drugih financijskih izvješća ili
inače ustanovi da u društvu postoji gubitak u visini polovine iznosa
temeljnoga kapitala društva, uprava mora odmah sazvati glavnu skupštinu
društva i o tome je izvijestiti.

\(2\) Ako je društvo nesposobno za plaćanje ili prezaduženo, uprava mora
bez odgađanja a najkasnije tri tjedna po nastanku razloga kojega poseban
zakon određuje kao razlog za pokretanje stečajnog postupka zatražiti da
se otvori taj postupak.

\(3\) Nakon što nastane nesposobnost za plaćanje, odnosno nakon što dođe
do prezaduženosti uprava ne smije obavljati plaćanja. To ne vrijedi za
plaćanja koja se i nakon toga obave s pozornošću urednog i savjesnog
gospodarstvenika.

Dužna pozornost i odgovornost članova uprave

Članak 252. (NN [34/22](https://www.zakon.hr/cms.htm?id=51850))

\(1\) Članovi uprave moraju voditi poslove društva s pozornošću urednog
i savjesnog gospodarstvenika i čuvati poslovnu tajnu društva. Član
uprave ne postupa protivno obvezi o načinu vođenja poslova društva ako
pri donošenju poduzetničke odluke smije na temelju primjerenih
informacija razumno pretpostaviti da djeluje za dobrobit društva.

\(2\) Članovi uprave koji povrijede svoje obveze odgovaraju za štetu
društvu kao solidarni dužnici. U slučaju spora članovi uprave moraju
dokazati da su primijenili pozornost urednog i savjesnog
gospodarstvenika.

\(3\) Članovi uprave naročito su odgovorni za štetu ako suprotno ovome
Zakonu:

1\. vrate dioničarima ono što su uložili u društvo,

2\. isplate dioničarima kamate ili dividendu,

3\. upišu, steknu, uzmu u zalog ili povuku vlastite dionice društva ili
nekoga drugoga društva,

4\. izdaju dionice prije nego što se za njih u cjelini uplati nominalni
iznos ili veći iznos za koji su izdane,

5\. razdijele imovinu društva,

6\. obave plaćanja nakon što nastupi nesposobnost društva za plaćanje,
odnosno nakon što dođe do prezaduženosti društva,

7\. dadu naknadu članovima nadzornog odbora,

8\. dadu kredit,

9\. kod uvjetnog povećanja kapitala izdaju dionice suprotno svrsi ili
prije nego što se one u cjelini uplate.

\(4\) Obveza naknade štete ne postoji ako se radnja članova uprave
temelji na odluci glavne skupštine. Odobrenje radnje od strane nadzornog
odbora ne isključuje odgovornost. Društvo se može odreći zahtjeva za
naknadu štete ili o njemu sklopiti nagodbu tek po proteku tri godine od
nastanka zahtjeva ali samo onda ako se s time suglasi glavna skupština i
ako tome ne prigovori manjina koja raspolaže dionicama koje
predstavljaju s najmanje desetinu temeljnog kapitala društva i prigovor
se ne unese u zapisnik sa skupštine. To vremensko ograničenje ne vrijedi
ako je onaj tko je odgovoran za naknadu štete nesposoban za plaćanje i
ako, da bi otklonio otvaranje stečaja, sklopi nagodbu sa svojim
vjerovnicima ili se pak obveza naknade štete uredi stečajnim planom.

\(5\) Zahtjev za naknadu štete mogu postaviti i vjerovnici društva ako
ne mogu svoje tražbine podmiriti od društva. To vrijedi u slučajevima
osim onih iz stavka 3. ovoga članka samo onda ako član uprave grubo
povrijedi dužnost da primijeni pozornost urednog i savjesnog
gospodarstvenika. U odnosu na vjerovnike društva obveza da se nadoknadi
šteta ne može se otkloniti tako da se društvo odrekne zahtjeva ili da o
zahtjevu sklopi nagodbu niti time što se radnja temeljila na odluci
glavne skupštine. Ako je nad društvom otvoren stečajni postupak, za
vrijeme trajanja tog postupka pravo vjerovnika društva protiv članova
uprave ostvaruje stečajni upravitelj, odnosno stečajni vjerovnici prema
pravilima stečajnog prava.

\(6\) Zahtjevi iz prethodnih stavaka ovoga članka zastaruju za pet
godina.

Zamjenici članova uprave

Članak 253.

Propisi za članove uprave vrijede i za njihove zamjenike.

**Pododjeljak 2. Nadzorni odbor**

Broj članova nadzornog odbora

Članak 254. (NN [114/22](https://www.zakon.hr/cms.htm?id=53938))

\(1\) Nadzorni odbor ima najmanje tri člana. Statutom se može odrediti i
veći broj članova nadzornog odbora s time da njihov broj mora biti
neparan.

\(2\) Najveći broj članova nadzornog odbora iznosi kod društva s
temeljnim kapitalom:

-- do 1.500.000,00 eura, 9 članova,

-- preko 1.500.000,00 eura do 10.000.000,00 eura, 15 članova,

-- preko 10.000.000,00 eura, 21 član.

Tko može biti član nadzornog odbora

Članak 255. (NN [40/19](https://www.zakon.hr/cms.htm?id=39375),
[18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Članom nadzornog odbora može biti fizička osoba koja je potpuno
poslovno sposobna. Statutom se mogu odrediti uvjeti koje mora ispuniti
osoba da bi bila imenovana u nadzorni odbor.

\(2\) Članom nadzornog odbora ne može biti:

1\. član uprave društva,

2\. član nadzornog, odnosno upravnog odbora u deset društava,

3\. član uprave odnosno izvršni direktor društva koje je ovisno u odnosu
na dioničko društvo,

4\. član uprave odnosno izvršni direktor drugog društva kapitala u čijem
se nadzornom, odnosno upravnom odboru nalazi član uprave društva,

5\. osoba koja ne ispunjava uvjete iz članka 239. stavka 2. ovoga
Zakona.

\(3\) Članstvo u nadzornom odboru prestaje po zakonu nastupe li nakon
donošenja odluke o izboru odnosno imenovanju člana nadzornog odbora na
njegovoj strani zakonom propisane okolnosti koje bi da su postojale u
vrijeme donošenja te odluke priječile izbor odnosno imenovanje. Član
nadzornog odbora kojemu je članstvo u tom odboru prestalo zbog toga što
je protiv njega donesena pravomoćna presuda suda ili mu je uvedena
međunarodna mjera ograničenja raspolaganja imovinom dužan je bez
odgađanja o tome obavijestiti društvo. Članovi uprave i predsjednik
nadzornog odbora, a ako je riječ o njemu samo članovi uprave, dužni su
bez odgađanja od saznanja da su nastupile te okolnosti podnijeti
registarskom sudu prijavu radi upisa prestanka članstva toj osobi u
nadzornom odboru društva. Dozna li registarski sud uz odgovarajuću
primjenu odredbe članka 68. stavka 6. ovoga Zakona da je nastupila neka
od tih okolnosti, po službenoj će dužnosti upisati u sudskom registru da
je osobi prestalo članstvo u nadzornom odboru te će o tome obavijestiti
društvo.

\(4\) Statutom se mogu propisati posebni uvjeti za članove nadzornog
odbora koje bira glavna skupština osim za članove koje bira na temelju
prijedloga sukladno posebnom zakonu.

\(5\) U društvima dionicama kojih se trguje na uređenom tržištu najmanje
jedan član nadzornog odbora mora biti stručan u području računovodstva
ili revizije financijskih izvješća.

\(6\) U društvima dionicama kojih se trguje na uređenom tržištu najmanje
jedan član nadzornog odbora mora biti neovisan o društvu, s društvom
povezanim društvom, njihovim dioničarima i članovima uprave. Član
nadzornog odbora nije neovisan:

-- ako je u posljednje tri godine bio dioničar društva na čije dionice
otpada ili je otpadao barem dvadeseti dio temeljnog kapitala društva,
ili dioničar koji djelujući samostalno ili zajednički s drugim
dioničarima može ili je mogao imati neposredno ili posredno
prevladavajući utjecaj u društvu,

-- ako je u posljednje tri godine bio dioničar ili član nekog s društvom
povezanog društva, pri čemu na njegove dionice odnosno poslovne udjele
otpada ili je otpadao barem dvadeseti dio temeljnog kapitala povezanog
društva, ili djelujući samostalno ili zajednički s drugim dioničarima
ili članovima može ili je mogao imati neposredno ili posredno
prevladavajući utjecaj u povezanom društvu,

-- ako je u posljednje tri godine bio član uprave društva ili član
uprave s njime povezanog društva,

-- ako je u posljednje tri godine bio imenovan za predstavnika radnika u
nadzornom odboru društva ili s njime povezanog društva,

-- ako je u posljednje tri godine, osim naknade s osnove članstva u
nadzornom odboru, ostvario neki drugi prihod iz poslovnog odnosa s
društvom ili s njime povezanim društvom,

-- ako je u posljednje tri godine bio član uprave društva koje je iz
poslovnog odnosa s društvom ili s njime povezanim društvom u posljednje
tri godine ostvarilo više od deset posto ukupnih prihoda toga razdoblja,
ili je u tome društvu u posljednje tri godine bio dioničar ili član na
dionice odnosno poslovne udjele kojeg je otpadao najmanje dvadeseti dio
temeljnoga kapitala, ili je djelujući samostalno ili zajednički s drugim
dioničarima ili članovima mogao imati neposredno ili posredno
prevladavajući utjecaj u tome društvu,

-- ako je bračni drug, krvni ili tazbinski srodnik u pravoj liniji bez
ograničenja, krvni ili tazbinski srodnik u pobočnoj liniji do četvrtog
stupnja, posvojitelj, posvojenik, ili izvanbračni drug ili registrirani
životni partner neke od osoba iz podstavaka 1. do 6. ovoga stavka, ili
je u takvom odnosu prema drugom članu nadzornog odbora društva ili
povezanog društva ako se taj član ne može smatrati neovisnim članom toga
odbora,

-- ako je u posljednje tri godine bio partner ili radnik u revizorskom
društvu koje provodi ili je u posljednjih pet godina provodilo reviziju
u društvu ili s njime povezanom društvu ili je pružalo revizorske ili
druge usluge društvu ili s njime povezanom društvu,

-- ako je u posljednje tri godine bio radnik društva ili s njime
povezanog društva,

-- ako je bio član nadzornog odbora društva ili član nadzornog odnosno
upravnog odbora s njime povezanog društva više od 12 godina,

-- ako na temelju drugog odnosa i okolnosti koje postoje u vezi s
društvom ili s povezanim društvom postoji opravdana sumnja da član nije
neovisan.

Izbor i imenovanje članova nadzornog odbora

Članak 256. (NN [136/24](https://www.zakon.hr/cms.htm?id=540088))

\(1\) Članove nadzornog odbora bira glavna skupština društva.

\(2\) Statutom se može predvidjeti da određeni dioničari imenuju
određeni broj članova nadzornog odbora. Kada je tako propisano posebnim
zakonom, u statutu se određuje broj članova nadzornog odbora koje
imenuju zaposleni.

\(3\) Pravo imenovanja članova nadzornog odbora mogu imati samo određeni
dioničari ili svakodobni imatelji određenih dionica. Imateljima
određenih dionica može se statutom dati pravo da imenuju članove
nadzornog odbora ako je za prijenos tih dionica potrebna suglasnost
društva. Takve dionice ne čine poseban rod dionica. Dioničari mogu u
nadzorni odbor imenovati najviše jednu trećinu članova odbora.

\(4\) Ako postoji obveza uravnotežene zastupljenosti žena i muškaraca u
nadzornom odboru, uprava će o postojanju te obveze obavijestiti svakog
dioničara koji ima pravo imenovanja člana nadzornog odbora te radničko
vijeće. Ako radničko vijeće u društvu nije ustanovljeno, uprava će s
postojanjem ove obveze na prikladan način upoznati radnike u postupku
neposrednog izbora njihova predstavnika u nadzornom odboru.

\(5\) Ne mogu se izabrati zamjenici članova nadzornog odbora.

Imenovanje članova nadzornog odbora od strane suda

Članak 257. (NN [136/24](https://www.zakon.hr/cms.htm?id=540088))

Ako u nadzornom odboru nedostaje broj članova potreban za to da bi se u
njemu mogle donositi odluke, članove koji za to nedostaju imenovat će
sud na zahtjev uprave, nekoga člana nadzornoga odbora ili dioničara.
Uprava je dužna uputiti zahtjev sudu bez odgađanja, osim ako se ne
očekuje da će se broj članova nadzornog odbora na vrijeme popuniti do
naredne sjednice toga odbora. Imenuje li sud člana nadzornog odbora u
društvu u kojem postoji obveza uravnotežene zastupljenosti žena i
muškaraca u nadzornom odboru, sud će prilikom imenovanja voditi računa o
takvoj zastupljenosti.

Mandat članova nadzornog odbora

Članak 258.

Članovi nadzornog odbora biraju se, odnosno imenuju najviše na četiri
godine i mogu biti ponovno birani, odnosno imenovani. Nije li u odluci o
izboru odnosno u izjavi o imenovanju što drugo rečeno, mandat članu
nadzornog odbora počinje s danom donošenja te odluke odnosno davanja
izjave bez obzira na upis u sudskom registru.

Opoziv članova nadzornog odbora

Članak 259.

\(1\) Glavna skupština može opozvati člana nadzornog odbora i prije
isteka mandata za koji je izabran. Za odluku o tome potrebna je većina
od najmanje tri četvrtine od danih glasova. Statutom se može odrediti da
je za to potrebna veća većina a može se zahtijevati i ispunjenje
dodatnih pretpostavki.

\(2\) Imenovanoga člana nadzornog odbora može u svako doba opozvati onaj
tko ga je imenovao i zamijeniti ga drugom osobom. Ako više nisu
ispunjene pretpostavke za imenovanje člana nadzornog odbora koje su
određene statutom, glavna skupština može imenovanoga člana opozvati
običnom većinom glasova.

Opoziv članova nadzornog odbora od strane suda

Članak 260. (NN [114/22](https://www.zakon.hr/cms.htm?id=53938))

Sud će na zahtjev nadzornog odbora ili dioničara koji imaju dionice na
koje otpada najmanje jedna desetina temeljnog kapitala društva ili
najmanje 1.000.000,00 eura tog kapitala opozvati člana toga odbora ako
za to postoji važan razlog. O postavljanju zahtjeva nadzorni odbor
odlučuje običnom većinom glasova. Ako se radi o članu koji je imenovan u
nadzorni odbor, zahtjev sudu mogu postaviti i dioničari koji imaju
dionice na koje otpada najmanje jedna desetina temeljnoga kapitala
društva ili najmanje 1.000.000,00 eura.

Ostavka člana nadzornog odbora

Članak 260.a

\(1\) Predsjednik i član nadzornog odbora mogu dati ostavku. Za
prestanak članstva u nadzornom odboru nije potrebna odluka glavne
skupštine.

\(2\) Ostavka se u pisanom obliku izjavljuje društvu i, ako iz nje ne
proizlazi što drugo, djeluje od dana kada je dana. Uprava društva je
dužna o tome odmah izvijestiti sve članove nadzornog odbora.

\(3\) Dana ostavka izabranog člana nadzornog odbora može se povući samo
uz suglasnost glavne skupštine, a dana ostavka imenovanog člana
nadzornog odbora, samo uz suglasnost onoga koji ga je imenovao.

Nespojivost članstva u upravi i u nadzornom odboru društva

Članak 261.

\(1\) Član nadzornog odbora ne može biti istovremeno i član uprave,
trajni zamjenik člana uprave, prokurist ni punomoćnik društva.

\(2\) Nadzorni odbor može najviše za vrijeme koje unaprijed odredi, ali
ne više od godinu dana, neke svoje članove imenovati za zamjenike
članova uprave koji nedostaju ili koji nisu u mogućnosti obavljati svoju
funkciju. Nadzorni odbor tako može ponovno imenovati svoje iste članove
s time da njihov mandat ne traje ukupno više od godinu dana. Za vrijeme
dok obavlja posao u upravi društva član nadzornog odbora ne može
obavljati funkciju člana nadzornog odbora. Za tako imenovane zamjenike
člana uprave ne vrijedi zabrana iz članka 248. ovoga Zakona.

Upis u sudski registar i objava promjena u nadzornom odboru

Članak 262.

\(1\) Uprava i predsjednik nadzornog odbora moraju svaku promjenu u
sastavu nadzornog odbora bez odgađanja objaviti onako kako se objavljuju
priopćenja društva i u propisanom roku podnijeti registarskom sudu
prijavu za upis promjene u sudski registar.

\(2\) Prijavi iz stavka 1. ovoga članka moraju se priložiti odluka o
opozivu člana nadzornog odbora, odnosno njegova ostavka i odluka o
izboru, odnosno o imenovanju novog člana u izvorniku ili u javno
ovjerenoj preslici te izjava novog člana kojom prihvaća izbor, odnosno
imenovanje u izvorniku ili u javno ovjerenoj preslici, te podaci o
datumu imenovanja odnosno izbora, ostavke ili opoziva.

Nadležnost nadzornog odbora

Članak 263.

\(1\) Nadzorni odbor nadzire vođenje poslova društva.

\(2\) Nadzorni odbor može pregledavati i ispitivati poslovne knjige i
dokumentaciju društva, blagajnu, vrijednosne papire i druge stvari. U tu
svrhu odbor može koristiti pojedine svoje članove ili stručnjake.
Nadzorni odbor daje nalog revizoru za ispitivanje godišnjih financijskih
izvješća društva i koncerna.

\(3\) Nadzorni odbor podnosi glavnoj skupštini pisano izvješće o
obavljenom nadzoru iz stavka 1. ovoga članka. U izvješću dužan je
posebno navesti djeluje li društvo u skladu sa zakonom i aktima društva
te odlukama glavne skupštine, jesu li godišnja financijska izvješća
napravljena u skladu sa stanjem u poslovnim knjigama društva i pokazuju
li ispravno imovinsko i poslovno stanje društva te stav koji ima o
prijedlogu uprave glede upotrebe dobiti i pokrića gubitka u društvu.
Članovi koji se ne slažu s nekim dijelom izvješća ili s izvješćem u
cjelini dužni su u pisanom obliku dostaviti glavnoj skupštini svoje
primjedbe.

\(4\) Nadzorni odbor može sazvati glavnu skupštinu društva. On to mora
učiniti kada je to potrebno radi dobrobiti društva. Odluku o tome
nadzorni odbor donosi običnom većinom glasova.

\(5\) Vođenje poslova društva ne može se prenijeti na nadzorni odbor.
Statutom ili odlukom nadzornog odbora može se odrediti da se određene
vrste poslova mogu obavljati samo uz prethodnu suglasnost toga odbora.
Odbije li nadzorni odbor dati suglasnost, uprava može zatražiti od
glavne skupštine da ona dade potrebnu suglasnost. Glavna skupština
donosi odluku o davanju suglasnosti s većinom od najmanje tri četvrtine
od danih glasova. Statutom se ne može odrediti da je za to potrebna veća
većina niti se može zahtijevati ispunjenje dodatnih pretpostavki.

Poslovi s povezanim osobama

Članak 263.a (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Poslovi s povezanim osobama su pravni poslovi i radnje:

1\. kojima se predmet ili neka druga imovinska vrijednost naplatno ili
besplatno otuđuje, opterećuje ili daje na korištenje i

2\. koji se poduzimaju s povezanim osobama u smislu druge rečenice ovoga
stavka.

Povezane osobe su povezane stranke odnosno osobe u smislu Međunarodnih
standarda financijskog izvješćivanja koji su preuzeti Uredbom Komisije
(EZ) br. 1126/2008 od 3. studenog 2008. o usvajanju određenih
međunarodnih računovodstvenih standarda u skladu s Uredbom (EZ) br.
1606/2002 Europskog parlamenta i Vijeća (SL. L. 320, 29. 11. 2008.,
str. 1) i njezinim svakodobnim izmjenama. Propuštanje nije posao u
smislu prve rečenice ovoga stavka.

\(2\) Poslovi s povezanim osobama u smislu članka 264. i članaka 263.a
do 263.c ovoga Zakona nisu redoviti poslovi društva koje ono poduzima s
povezanim osobama pod uobičajenim tržišnim uvjetima, osim ako je
statutom društva drugačije određeno. Društvo dionice kojeg su uvrštene
na uređeno tržište radi trgovanja provodit će unutarnji postupak kako bi
se redovito provjerilo je li poslovalo s povezanim osobama u skladu s
prvom rečenicom ovoga stavka. Povezane osobe ne smiju sudjelovati u tim
provjerama.

\(3\) Poslovi s povezanim osobama u smislu članka 264. i članaka 263.a
do 263.c ovoga Zakona nisu:

1\. poslovi s ovisnim društvima u smislu Međunarodnih standarda
financijskog izvješćivanja koji su preuzeti Uredbom Komisije (EZ) br.
1126/2008 od 3. studenoga 2008. ako je društvo izravno ili neizravno
njihov jedini član ili ako u tim ovisnim društvima ni jedna s društvom
nepovezana osoba nije član, bilo izravno bilo neizravno, ili ako ovisna
društva imaju sjedište u državi članici Europske unije, a njihove su
dionice uvrštene radi trgovanja na uređeno tržište koje se nalazi ili
posluje u državi članici u smislu članka 4. stavka 1. točke 21.
Direktive 2014/65/EU Europskog parlamenta i Vijeća od 15. svibnja 2014.
o tržištu financijskih instrumenata i izmjeni Direktive 2002/92/EZ i
Direktive 2011/61/EU (SL L 173 od 12. 6. 2014., str. 349, L 74 od 18. 3.
2015., str. 38; L 188 od 13. 7. 2016., str. 28; L 273 od 8. 10. 2016.,
str. 35; L 64 od 10. 3. 2017., str. 116), koja je zadnji put izmijenjena
Direktivom (EU) 2016/1034 (SL L 175 od 30. 6. 2016., str. 8),

2\. poslovi s kojima se treba suglasiti ili ih odobriti glavna skupština
društva,

3\. svi poslovi i radnje koji se poduzimaju na temelju suglasnosti ili
odobrenja glavne skupštine društva, a posebno:

a\) radnje povezane s povećanjem ili smanjenjem temeljnog kapitala
(članci 304. do 354. ovoga Zakona), poduzetničkim ugovorima (članci 479.
do 492. ovoga Zakona) te poslovi koji se poduzimaju na temelju tih
ugovora,

b\) prijenos cijele imovine društva odnosno strukturne promjene iz
članka 552. ovoga Zakona,

c\) stjecanje vlastitih dionica u skladu s člankom 233. stavkom 1. ovoga
Zakona,

d\) ugovori na koje se primjenjuju pravila o nastavku osnivanja iz
članka 194.a ovoga Zakona,

e\) prijenos dionica manjinskih dioničara u skladu s člancima 300.f do
300.k ovoga Zakona,

f\) poslovi u okviru pripajanja, spajanja, podjele i preoblikovanja u
skladu s ovim Zakonom,

4\. poslovi koji se odnose na primitke članova uprave ili članova
nadzornog odbora u skladu s člankom 247.a stavkom 2. i člankom 269.
stavkom 3. ovoga Zakona,

5\. poslovi koje sklopi kreditna institucija na temelju mjera kojima je
cilj zaštita njezine stabilnosti i koje je donijelo ili odobrilo
nadležno tijelo zaduženo za bonitetni nadzor u smislu prava Europske
unije,

6\. poslovi koji se nude svim dioničarima pod jednakim uvjetima.

Prethodna suglasnost nadzornog odbora za poslove s povezanim osobama

Članak 263.b (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Nadzorni odbor društva dionice kojeg su uvrštene na uređeno
tržište radi trgovanja ili komisija imenovana u skladu s člankom 264.
stavkom 3. ovoga Zakona treba se prethodno suglasiti s poslovima koje
društvo poduzima s povezanim osobama ako vrijednost tog posla samostalno
ili zajedno s drugim poslovima koje je društvo poduzelo s povezanom
osobom unutar tekuće poslovne godine prije nego što se taj posao
poduzima premašuje 1,5% zbroja dugotrajne i kratkoročne imovine utvrđene
zadnjim godišnjim financijskim izvješćima. Dugotrajna i kratkoročna
imovina određuju se u skladu s propisima o računovodstvu koji su na
snazi u vrijeme primjene.

\(2\) Prilikom donošenja odluke u skladu sa stavkom 1. ovoga članka
članu nadzornog odbora koji je povezana osoba s kojom društvo poduzima
posao, ili je osoba u pogledu koje postoji sumnja da se na temelju
odnosa s povezanim osobama nalazi u sukobu interesa, uskraćeno je pravo
sudjelovanja u radu toga odbora ili komisije, uključujući i pravo
rukovođenja sjednicom, pravo raspravljanja i pravo glasa. Član nadzornog
odbora ili član komisije dužan je o postojanju ovih okolnosti pravodobno
izvijestiti preostale članove nadzornog odbora ili komisije.

\(3\) Ako je društvo kao vladajuće društvo dužno utvrditi konsolidirano
godišnje financijsko izvješće u skladu s člankom 250.b ovoga Zakona,
umjesto zbroja dugotrajne i kratkoročne imovine utvrđene zadnjim
godišnjim financijskim izvješćima društva treba uzeti zbroj dugotrajne i
kratkoročne imovine koncerna utvrđen zadnjim konsolidiranim godišnjim
financijskim izvješćima vladajućeg društva koncerna.

\(4\) Uskrati li nadzorni odbor prethodnu suglasnost poslu s povezanim
osobama, uprava može zahtijevati da odluka glavne skupštine nadomjesti
prethodnu suglasnost nadzornog odbora. Dioničaru je isključeno pravo
glasa kad se glasuje o toj odluci bilo da ga ostvaruje za sebe ili za
drugoga, ako je on ujedno i povezana osoba s kojom društvo poduzima
posao.

Objava transakcija s povezanim osobama

Članak 263.c (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Društva dionice kojih su uvrštene na uređeno tržište radi
trgovanja moraju bez odgode objaviti transakcije s povezanim osobama za
koje je potrebna suglasnost u skladu s člankom 263.b ovoga Zakona na
svojim internetskim stranicama. Ova obveza obuhvaća i transakcije koje
treba, zajedno s transakcijom za koju je potrebna suglasnost, uzeti u
obzir radi izračuna vrijednosti prema članku 263.b ovoga Zakona.

\(2\) Obavijest je potrebno dati na način koji će omogućiti javnosti
jednostavan pristup podacima. Obavijest mora sadržavati sve bitne
informacije koje su potrebne za ocjenu je li transakcija primjerena s
aspekta društva i dioničara koji nisu povezane osobe. Sadržaj obavijesti
u smislu prethodne rečenice uključuje barem informacije o prirodi odnosa
s povezanom osobom, imena povezanih osoba, datum i vrijednost
transakcije. Obavijest na internetskim stranicama društva mora biti
dostupna javnosti najmanje pet godina.

\(3\) Ako posao s povezanom osobom predstavlja povlaštenu informaciju
prema odredbi članka 17. Uredbe (EU) br. 596/2014 Europskog parlamenta i
Vijeća od 16. travnja 2014. o zlouporabi tržišta (Uredba o zlouporabi
tržišta) te stavljanju izvan snage Direktive 2003/6/EZ Europskog
parlamenta i Vijeća i direktiva Komisije 2003/124/EZ, 2003/125/EZ i
2004/72/EZ, zadnje izmijenjena Uredbom (EU) 2016/1033, podaci koji se
traže prema stavku 2. ovoga članka navode se u obavijesti u skladu s
odredbom članka 17. Uredbe (EU) br. 596/2014. U tom slučaju ne postoji
dužnost prema stavku 1. ovoga članka. Odredbe članka 17. stavaka 4. i 5.
Uredbe (EU) br. 596/2014 primjenjuju se na odgovarajući način.

\(4\) Ako je izdavatelj matično društvo u smislu Međunarodnih standarda
financijskog izvještavanja usvojenih u skladu s Uredbom (EZ) br.
1606/2002, odredbe stavaka 1. do 3. ovoga članka primjenjuju se na
odgovarajući način i na transakcije društva kćeri s povezanim osobama
matičnog društva, ako bi za te poslove, kada bi ih poduzelo matično
društvo, trebalo pribaviti suglasnost u skladu s odredbama članka 263.b
stavaka 1. do 3. ovoga Zakona.

Članak 263.d (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

Brisan.

Godišnje izvještavanje o transakcijama s povezanim osobama

Članak 263.e (NN [136/24](https://www.zakon.hr/cms.htm?id=540088))

Uprava, odnosno izvršni direktori društva dužni su jednom godišnje
izraditi izvješće o transakcijama s povezanim osobama u smislu odredbi
članka 263.a ovoga Zakona. U izvješću se moraju dodatno obuhvatiti i
redoviti poslovi društva koje ono poduzima s povezanim osobama pod
uobičajenim tržišnim uvjetima. Na izradu izvješća, njegovu reviziju i
ispitivanje od strane nadzornog odnosno upravnog odbora na odgovarajući
se način primjenjuju odredbe članaka 497. do 502. ovoga Zakona. Ako su
uprava, odnosno izvršni direktori društva obvezni izraditi i izvješće iz
članka 497. ovoga Zakona, izvješća je dopušteno objediniti.

Način rada nadzornog odbora

Članak 264. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Nadzorni odbor iz reda svojih članova izabire predsjednika i
najmanje jednog njegovog zamjenika. Uprava mora podnijeti prijavu
registarskom sudu za upis izabranih osoba u sudski registar. Zamjenik
predsjednika ima prava i obveze predsjednika samo onda ako je ovaj
spriječen u obavljanju svoje funkcije.

\(2\) O sjednici nadzornog odbora vodi se zapisnik kojega potpisuje
predsjednik odnosno potpredsjednik koji je vodio sjednicu. U zapisniku
se moraju navesti mjesto i vrijeme održavanja sjednice, dnevni red,
bitan sadržaj vođene rasprave i donesene odluke. Svakome članu nadzornog
odbora mora se na njegov zahtjev zapisnik dati na uvid. Postupanje
protivno spomenutim obvezama nadzornog odbora nema za posljedicu da su
na sjednici donesene odluke bez učinka.

\(3\) Nadzorni odbor može imenovati komisije radi pripreme odluka koje
donosi i nadzora njihova provođenja. Komisije ne mogu odlučivati o
pitanjima iz nadležnosti nadzornog odbora. Nadzorni odbor društva
dionice kojega su uvrštene na uređeno tržište radi trgovanja može
imenovati komisiju koja odlučuje o davanju prethodne suglasnosti u
skladu s člankom 263.b stavkom 1. ovoga Zakona. Članovi te komisije ne
smiju biti povezane osobe koje sudjeluju u poslu u smislu članka 263.a
stavka 1. druge rečenice ovoga Zakona. Većina članova komisije ne smiju
biti osobe kod kojih postoji sumnja da su u sukobu interesa na temelju
njihovih odnosa s povezanim osobama..

Sazivanje sjednica

Članak 265.

\(1\) Svaki član nadzornog odbora ili uprave može uz navođenje razloga i
svrhe zatražiti da predsjednik sazove sjednicu odbora. Sjednica se mora
održati unutar roka od l5 dana od kada je sazvana.

\(2\) Ako se ne udovolji tom traženju, član nadzornog odbora ili uprava
mogu sazvati sjednicu nadzornog odbora uz navođenje razloga sazivanja i
dnevnog reda sjednice.

\(3\) Sjednice nadzornog odbora treba u pravilu sazivati jednom
tromjesečno, a mora ih se sazvati najmanje jednom polugodišnje.

Sudjelovanje na sjednicama

Članak 266.

\(1\) Sjednicama nadzornog odbora ne mogu prisustvovati osobe koje nisu
njegovi članovi ili članovi uprave društva. Na sjednicu se mogu pozvati
izvjestitelji i savjetnici za pojedina pitanja o kojima se odlučuje.

\(2\) Članovi nadzornog odbora mogu prisustvovati sjednicama svake
komisije toga odbora, iako nisu njezini članovi, ako predsjednik
komisije ne odredi drugačije.

\(3\) Statutom se može odrediti da u radu sjednice nadzornog odbora
umjesto spriječenoga člana toga odbora prisustvuje i osoba koja nije
član odbora ako od spriječenoga člana odbora dobije za to pisanu
punomoć.

Odlučivanje u nadzornom odboru

Članak 267.

\(1\) Ako ovim Zakonom nije drugačije određeno, nadzorni odbor može
donositi odluke ako su za to ispunjeni uvjeti određeni statutom. Nema li
u statutu o tome odredbi, nadzorni odbor može donositi odluke ako
najmanje polovina od propisanoga broja njegovih članova sudjeluje u
odlučivanju ali ne manje od tri. Nadzorni odbor može valjano odlučivati
i ako nije izabran zakonom ili statutom propisani broj njegovih članova,
ako ih je izabrano najmanje onoliko koliko je potrebno da bi na temelju
zakona ili statuta mogao valjano odlučivati.

\(2\) Ako statutom nije drugačije određeno, odluke nadzornog odbora
donose se većinom od danih glasova.

\(3\) Odsutni članovi nadzornog odbora mogu sudjelovati u donošenju
odluka tako da svoj glas dadu pisanim putem. Glas se pisanim putem može
dati putem drugog člana nadzornog odbora ili osobe iz članka 266. stavka
3. ovoga Zakona.

\(4\) Glas u nadzornom odboru odnosno njegovoj komisiji može se dati
pismom, telefonom, telegrafom, telefaksom i korištenjem drugih za to
podobnih tehničkih sredstava, ako se tome ne usprotivi nijedan član
nadzornog odbora odnosno komisije, ako poslovnikom o njihovu radu nije
drukčije određeno.

Ništetnost i pobojnost odluke nadzornog odbora

Članak 267.a (NN [130/23](https://www.zakon.hr/cms.htm?id=58588))

\(1\) Osim onoga što je propisano za ništetnost odluke o utvrđivanju
godišnjih financijskih izvješća, odluka nadzornog odbora ništetna je:

1\. ako je njezin sadržaj protivan Ustavu Republike Hrvatske, prisilnim
propisima, moralu društva ili prisilnim odredbama statuta ili

2\. ako je pri njezinu donošenju počinjena teža povreda pravila postupka
koju nadzorni odbor ne može otkloniti niti se povreda uklanja protekom
vremena, ili je odlučan glas za donošenje odluke dan zbog upotrebe sile
prema članu nadzornog odbora.

\(2\) Na ništetnost odluke sud pazi po službenoj dužnosti i na nju se
može pozvati svaka zainteresirana osoba.

\(3\) Osim onoga što je propisano za pobojnost odluke o opozivu
imenovanja člana ili predsjednika uprave društva, odluka nadzornog
odbora pobojna je:

1\. ako je pri njezinu donošenju počinjena lakša povreda postupka koju
nadzorni odbor može otkloniti ili se povreda uklanja protekom vremena,
ako je unatoč pokazanoj pozornosti člana nadzornog odbora odlučno
utjecala na donošenje odluke, ili

2\. ako je odlučan glas za donošenje odluke dan zbog opravdanog straha
izazvanog nedopuštenom prijetnjom, u bitnoj zabludi, zbog nesporazuma o
pravnoj naravi odluke ili o nekom njezinom bitnom sastojku ili zbog
prijevare.

\(4\) Svaki član nadzornog odbora može u roku od osam dana od
zaključenja sjednice nadzornog odbora na kojoj je donesena odluka iz
stavka 3. ovoga članka u pisanom obliku izjaviti prigovor predsjedniku
nadzornog odbora, navesti razloge zbog kojih smatra da je ta odluka
pobojna i zahtijevati da je nadzorni odbor povuče. Ne razmotri li se
prigovor na prvoj idućoj sjednici nadzornog odbora ili na njoj zahtjev
bude odbijen, član nadzornog odbora koji je uložio prigovor može u roku
od 30 dana nakon zaključenja sjednice podići tužbu kod suda iz članka
40. stavka 1. ovoga Zakona i zatražiti da poništi donesenu odluku. U
navedenim rokovima i pod istim uvjetima prigovor može izjaviti,
zahtijevati povlačenje odluke i podići tužbu i uprava društva ako za to
ima pravni interes.

Zastupanje društva prema članovima uprave

Članak 268.

Nadzorni odbor zastupa društvo prema članovima uprave.

Nagrada za rad članova nadzornog odbora

Članak 269. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Članovima nadzornog odbora može se za njihov rad platiti naknada
koja se može odrediti i sudjelovanjem člana odbora u dobiti društva.
Naknada se određuje statutom a može ju odobriti i glavna skupština
društva. Naknada mora biti primjerena poslovima koje obavlja član odbora
i stanju društva. Ako je naknada određena statutom, glavna skupština
može običnom većinom glasova donijeti odluku o izmjeni statuta kojom se
ta naknada smanjuje.

\(2\) Članovima prvog nadzornog odbora naknadu za rad može odobriti samo
glavna skupština i to istodobno s odlučivanjem o davanju razrješnice
članovima tog odbora.

\(3\) Društva dionice kojih su uvrštene na uređeno tržište radi
trgovanja moraju najmanje svake četiri godine odlučivati o primicima
članova nadzornog odbora. Dopuštena je odluka o primicima kojom se
potvrđuje ranija odluka; u preostalome dijelu primijenit će se odredba
stavka 1. druge rečenice ovoga članka. U odluci se na jasan i razumljiv
način navode podaci ili se upućuje na podatke iz članka 247.a stavka 1.
druge rečenice ovoga Zakona. Podaci se ne moraju navesti u statutu kada
su njime određeni primici članova nadzornog odbora. Odluka nije pobojna
ako se prekrše pravila iz odredbe treće rečenice ovoga stavka. Na
odgovarajući način primjenjuju se odredbe članka 276.a stavaka 2. i 3.
ovoga Zakona.

Ugovori sa članovima nadzornog odbora

Članak 270.

\(1\) Za sve ugovore koje član nadzornog odbora sklapa s društvom izvan
obavljanja poslova člana toga odbora potrebna je suglasnost nadzornog
odbora.

\(2\) Član nadzornog odbora koji sklopi ugovor s društvom, a da za to ne
dobije suglasnost toga odbora, dužan je društvu vratiti sve ono što je
na temelju toga od njega primio, osim ako nadzorni odbor kasnije ne dade
suglasnost za takav ugovor.

Davanje kredita članovima nadzornog odbora

Članak 271.

\(1\) Društvo može davati kredite članovima nadzornog odbora i članovima
njihove uže obitelji samo uz odobrenje toga odbora. Odobrenje se može
dati samo za određene kreditne poslove ili za određene vrste tih poslova
s time da se ugovor mora sklopiti najkasnije tri mjeseca od dana
donošenja odluke nadzornog odbora kojom se posao odobrava. U odobrenju
moraju se odrediti kamate i otplata kredita. Kreditom se smatraju i
druge pravne radnje koje se u gospodarskom smislu mogu s njime
izjednačiti.

\(2\) Odredbe stavka 1. ovoga članka primjenjuju se i kada vladajuće
društvo daje kredit članovima nadzornog odbora ovisnoga društva ili
članovima njihovih užih obitelji te kada ovisno društvo daje kredit
članovima nadzornoga odbora vladajućega društva ili članovima njihovih
užih obitelji. U navedenim slučajevima davanje kredita odobrava nadzorni
odbor vladajućega društva.

\(3\) Dade li se kredit protivno odredbama iz stavka 1. i 2. ovoga
članka, mora ga se, bez obzira na odredbe ugovora, odmah vratiti, osim
ako nadzorni odbor naknadno ne donese odluku kojom odobrava davanje
kredita.

Dužna pozornost i odgovornost članova nadzornog odbora

Članak 272.

\(1\) Članovi nadzornog odbora dužni su djelovati u interesu društva. Na
dužnost postupanja članova nadzornog odbora u obavljanju poslova odbora
s dužnom pozornošću i na njihovu odgovornost na odgovarajući se način
primjenjuju odredbe članka 252., 273. i 273.a ovoga Zakona. Članovi
nadzornog odbora su posebno obvezni čuvati kao poslovnu tajnu sve ono
što saznaju iz povjerljivih izvješća i danih savjeta u društvu.

\(2\) Obveza iz stavka 1. ovoga članka odnosi se na izvješća i akte
kojima se daju savjeti, ako su označeni kao poslovna tajna.

##### Pododjeljak 2.a UPRAVNI ODBOR

Izbor ustroja društva

Članak 272.a

Statutom se može odrediti da društvo umjesto uprave i nadzornog odbora
ima upravni odbor.

Sastav upravnog odbora

Članak 272.b (NN [18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588))

\(1\) Upravni odbor sastoji se od najmanje tri člana. Statutom se može
odrediti da upravni odbor ima više članova. Kad je zakonom određeno da u
nadzornom odboru mora biti predstavnik radnika, to vrijedi i za
predstavnika radnika u upravnom odboru. Za određenje broja članova
upravnog odbora na odgovarajući se način primjenjuje odredba članka 254.
ovoga Zakona.

\(2\) U pogledu svojstava osoba koje mogu biti izabrane za članove
upravnog odbora na odgovarajući se način primjenjuju odredbe članka 255.
ovoga Zakona, s tim da se pod tamo spomenutim organima društva smatra i
upravni odbor. Na odgovarajući način primjenjuje se i odredba toga
članka o prestanku članstva u nadzornom odboru po zakonu.

Izbor, imenovanje članova upravnog odbora, trajanje mandata i odnosi s
društvom

Članak 272.c

\(1\) Na izbor i imenovanje članova upravnog odbora na odgovarajući se
način primjenjuju odredbe članka 256. ovoga Zakona.

\(2\) Članovi upravnog odbora biraju se, odnosno imenuju na vrijeme
određeno statutom ali najviše na šest godina i mogu biti ponovno birani,
odnosno imenovani. Na odgovarajući se način primjenjuje odredba druge
rečenice članka 258. ovoga Zakona.

\(3\) Na nagradu za rad članova upravnog odbora, ugovore koje oni
sklapaju s društvom i na davanje kredita od strane društva na
odgovarajući se način primjenjuju odredbe članaka 269. do 271. ovoga
Zakona.

Imenovanje članova upravnog odbora od strane suda

Članak 272.d

\(1\) Na imenovanje članova upravnog odbora od strane suda na
odgovarajući se način primjenjuju odredbe članka 257. ovoga Zakona s
time da prijedlog sudu može staviti svaki član upravnog odbora ili
dioničar, a dužni su ga staviti izvršni direktori društva. Ako je u
upravnom odboru predstavnik radnika ili u njemu mora biti, prijedlog
može staviti i radničko vijeće.

\(2\) Ima li upravni odbor za vrijeme dulje od tri mjeseca manje članova
od broja predviđenog zakonom ili statutom društva, sud će na prijedlog
neke od osoba iz prethodnoga stavka ovoga članka imenovati članove
odbora koji nedostaju. U hitnom slučaju sud će to na prijedlog neke od
spomenutih osoba učiniti i prije isteka tog roka.

\(3\) Članu upravnog odbora kojeg je imenovao sud istječe mandat
početkom trajanja mandata člana izabranog odnosno imenovanog u skladu sa
statutom društva umjesto člana koji je nedostajao.

\(4\) Član upravnog odbora kojeg je imenovao sud ima pravo na naknadu
troškova koje ima u vezi s obavljanjem posla, a ako članovi upravnog
odbora primaju nagradu za svoj rad, i na tu nagradu. Na prijedlog člana
o kojemu je riječ sud će odrediti visinu naknade i nagrade. Na temelju
odluke suda može se provoditi ovrha.

Opoziv članova upravnog odbora

Članak 272.e

Na opoziv članova upravnog odbora na odgovarajući se način primjenjuju
odredbe članka 259. i 260. ovoga Zakona.

Ostavka člana upravnog odbora

Članak 272.f

Na ostavku člana upravnog odbora na odgovarajući se način primjenjuju
odredbe članka 260.a ovoga Zakona.

Upis u sudski registar i objava promjena u upravnom odboru i izvršnih
direktora društva

Članak 272.g

\(1\) Na upis u sudski registar i objavu promjena u upravnom odboru
društva na odgovarajući se način primjenjuju odredbe članka 262. ovoga
Zakona s time da prijavu za upis podnose i promjene objavljuju svi
izvršni direktori i predsjednik upravnog odbora.

\(2\) Na upis promjene izvršnih direktora društva na odgovarajući se
način primjenjuju odredbe članka 245.a ovoga Zakona s time da prijavu za
upis podnose svi izvršni direktori i predsjednik upravnog odbora
društva.

Nadležnost upravnog odbora

Članak 272.h (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Upravni odbor vodi društvo, postavlja osnove za obavljanje
predmeta poslovanja, nadzire vođenje poslova društva i zastupa društvo
prema izvršnim direktorima društva. Upravni odbor društva dionice kojega
su uvrštene na uređeno tržište radi trgovanja odlučuje o sustavu
primitaka izvršnih direktora. Pritom se na odgovarajući način
primjenjuje odredba članka 247.a ovoga Zakona. Kada upravni odbor
odlučuje o sustavu primitaka izvršnih direktora te kad zastupa društvo
prema nekome od izvršnih direktora u tome ne može sudjelovati nitko od
izvršnih direktora društva.

\(2\) Upravni odbor dužan je sazvati glavnu skupštinu kada je to
potrebno radi dobrobiti društva. O tome donosi odluku običnom većinom
glasova. Upravni odbor može obavljanje pojedinih radnji u vezi s
pripremom i vođenjem glavne skupštine povjeriti izvršnim direktorima.

\(3\) Upravni odbor brine se o tome da se uredno vode poslovne knjige
društva. Dužan je poduzimati mjere prikladne za sustavni nadzor nad
vođenjem poslova društva kako bi se pravodobno otkrile okolnosti koje
dovode u opasnost društvo i njegovo poslovanje. Na odgovarajući se način
primjenjuju odredbe članaka 250.a, 250.b i 263. stavka 2. ovoga Zakona.

\(4\) Za obveze upravnog odbora u vezi s gubitkom društva, nesposobnošću
društva za plaćanje i prezaduženošću na odgovarajući se način
primjenjuju odredbe članka 251. ovoga Zakona.

\(5\) Na sastavljanje i utvrđivanje godišnjih financijskih izvješća na
odgovarajući se način primjenjuju odredbe članaka 300.a do 300.e ovoga
Zakona s time da ono što je tamo predviđeno za upravu društva vrijedi za
izvršne direktore, a što je predviđeno za nadzorni odbor vrijedi za
upravni odbor. Statutom se može odrediti da godišnja financijska
izvješća utvrđuje glavna skupština.

\(6\) Za poslove s povezanim osobama na odgovarajući se način
primjenjuju odredbe članaka 263.a do 263.c ovoga Zakona.

Način rada upravnog odbora

Članak 272.i

\(1\) Članovi upravnog odbora, na način određen statutom, biraju između
sebe predsjednika i najmanje jednog zamjenika predsjednika. Za
predsjednika i prvog zamjenika predsjednika upravnog odbora ne može biti
izabrana osoba koja je istodobno izvršni direktor u društvu.

\(2\) Upravni odbor može donijeti poslovnik o radu. Statutom se mogu
urediti pojedina pitanja rada upravnog odbora i to ga obvezuje.

\(3\) Na vođenje zapisnika sa sjednica upravnog odbora i na pravo
članova odbora u vezi s time na odgovarajući se način primjenjuju
odredbe članka 264. stavka 2. ovoga Zakona.

\(4\) Na imenovanje komisija upravnog odbora i njihove ovlasti na
odgovarajući se način primjenjuju odredbe članka 264. stavka 3. ovoga
Zakona.

Sazivanje sjednica, sudjelovanje na njima i odlučivanje u upravnom
odboru

Članak 272.j (NN [130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Na sazivanje sjednica upravnog odbora na odgovarajući se način
primjenjuju odredbe članka 265. ovoga Zakona.

\(2\) Na sudjelovanje na sjednicama upravnog odbora na odgovarajući se
način primjenjuju odredbe članka 266. ovoga Zakona.

\(3\) Na odlučivanje u upravnom odboru na odgovarajući se način
primjenjuju odredbe članka 267. ovoga Zakona.

\(4\) Članovi upravnog odbora koji su i izvršni direktori u društvu ne
sudjeluju u odlučivanju o imenovanju i opozivu imenovanja izvršnih
direktora, njihovoj odgovornosti i odnosima s društvom te o ciljevima
uravnotežene zastupljenosti žena i muškaraca među izvršnim direktorima.
Članove upravnog odbora koji su izvršni direktori ne uzima se u obzir
pri određivanju kvoruma ni većina potrebnih za donošenje odluka u tim
stvarima.

\(5\) Na ništetnost i pobojnost odluka upravnog odbora na odgovarajući
se način primjenjuju odredbe članka 267.a ovoga Zakona.

Dužna pozornost i odgovornost članova upravnog odbora

Članak 272.k

Na dužnu pozornost i odgovornost članova upravnog odbora na odgovarajući
se način primjenjuju odredbe članka 272. ovoga Zakona.

Izvršni direktori

Članak 272.l (NN [18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588))

\(1\) Upravni odbor imenuje jednog ili više izvršnih direktora na
mandatno razdoblje određeno u skladu sa statutom, ali ne dulje od šest
godina. Ako ih imenuje više, jednog od njih mora imenovati glavnim
izvršnim direktorom. Na odgovarajući način primjenjuje se odredba druge
rečenice članka 244. stavka 1. ovoga Zakona. Dozvoljeno je imenovanje
zamjenika izvršnih direktora, za što vrijedi ono što i za zamjenike
članova uprave. Izvršnim direktorima mogu se imenovati i članovi
upravnog odbora, ali samo tako da većina članova upravnog odbora budu
neizvršni direktori. Imenovanje izvršnih direktora mora se prijaviti za
upis u sudski registar. Ako se izvršnim direktorima imenuju osobe koje
nisu članovi upravnog odbora, moraju ispunjavati uvjete iz članka 239.
stavka 2. ovoga Zakona. Statutom se mogu propisati i druga svojstva
osoba koje se imenuje izvršnim direktorima i pobliže urediti način
imenovanja od strane upravnog odbora. Svojstvo izvršnog direktora
prestaje po zakonu nastupe li nakon donošenja odluke o imenovanju na
njegovoj strani zakonom predviđene okolnosti iz odredbe članka 239.
stavka 2. ovoga Zakona koje bi, da su postojale u vrijeme donošenja te
odluke priječile imenovanje. Izvršni direktor kojem je to svojstvo
prestalo zbog toga što je protiv njega donesena pravomoćna presuda suda
ili mu je uvedena međunarodna mjera ograničenja raspolaganja imovinom
dužan je bez odgađanja o tome obavijestiti društvo. Drugi izvršni
direktori i predsjednik upravnog odbora dužni su bez odgađanja po
saznanju da je izvršnom direktoru prestalo svojstvo izvršnog direktora
podnijeti registarskom sudu prijavu radi upisa prestanka njegova
svojstva izvršnog direktora. Dozna li registarski sud uz odgovarajuću
primjenu odredbe članka 68. stavka 6. ovoga Zakona da je nastupila neka
od okolnosti na temelju kojih je osobi prestalo svojstvo izvršnog
direktora, po službenoj će dužnosti upisati u sudskom registru da je
osobi prestalo to svojstvo te će o tome obavijestiti društvo.

\(2\) Izvršni direktori vode poslove društva. Ako je imenovano više
izvršnih direktora, oni su ovlašteni voditi poslove društva samo
zajedno. Statutom ili poslovnikom o radu izvršnih direktora kojeg donese
upravni odbor može se odrediti i drukčiji način vođenja poslova. Ovlasti
koje su zakonom dane upravnom odboru ne mogu se prenositi na izvršne
direktore. Izvršni direktori obvezni su registarskom sudu podnositi
prijave za upis u sudski registar i podnositi odgovarajuće isprave kako
je to ovim Zakonom propisano za članove uprave društva.

\(3\) Za vođenje poslova društva i u povezanim društvima od strane
izvršnih direktora, njihove ovlasti, obveze i odgovornost u vezi s time
vrijedi ono što je ovim Zakonom propisano za upravu društva, ako
odredbama o izvršnim direktorima nije određeno što drugo. Na
odgovarajući način primjenjuju se odredbe članka 242. ovoga Zakona.

\(4\) Ako iz izrađenih godišnjih ili periodičnih financijskih izvješća
ili iz slobodne procjene izvršnih direktora proizlazi da društvo ima
gubitak u visini polovine iznosa temeljnog kapitala, o tome moraju bez
odgađanja izvijestiti predsjednika upravnog odbora. Isto vrijedi i za
slučaj da društvo postane nesposobno za plaćanje ili prezaduženo.

\(5\) Ima li društvo više izvršnih direktora, oni mogu donijeti
poslovnik o svom radu osim ako to statutom nije stavljeno u nadležnost
upravnog odbora ili ga taj organ donese. Statutom se mogu za izvršne
direktore urediti neka pitanja koja se inače uređuju poslovnikom, što ih
tada obvezuje. Izvršni direktori usvajaju poslovnik o radu samo
jednoglasno donesenom odlukom.

\(6\) Ako se statutom ne odredi što drugo, upravni odbor može svojom
odlukom u svako doba opozvati imenovanje izvršnih direktora. Time se ne
dira u ugovor što su ga izvršni direktori sklopili s društvom.

\(7\) Ne odredi li se statutom ili poslovnikom o radu što drugo, izvršni
direktori su dužni izvješćivati upravni odbor u skladu s odredbama
članka 250. i pripremiti izvješća iz članka 250.a i 250.b ovoga Zakona.

\(8\) Na izvršne direktore na odgovarajući se način primjenjuju odredbe
članaka 244.a, 247. do 249. ovoga Zakona.

\(9\) Na dužnu pozornost i odgovornost izvršnih direktora na
odgovarajući se način primjenjuju odredbe članaka 252., 273. i 273.a
ovoga Zakona.

\(10\) Propisi o izvršnim direktorima primjenjuju se i na njihove
zamjenike.

Zastupanje

Članak 272.m

\(1\) Društvo zastupaju izvršni direktori na što se na odgovarajući
način primjenjuju odredbe članka 241. i 242. ovoga Zakona.

\(2\) Upravni odbor zastupa društvo prema izvršnim direktorima.

Potpisivanje izvršnih direktora

Članak 272.n

Izvršni direktori potpisuju se u ime društva pri čemu moraju navesti
tvrtku društva uz dodatak »izvršni direktor«.

Imenovanje izvršnih direktora od strane suda

Članak 272.o

Na imenovanje izvršnih direktora od strane suda na odgovarajući se način
primjenjuju odredbe članka 245. ovoga Zakona.

##### Pododjeljak 2. b PRIMJENA KODEKSA KORPORATIVNOG UPRAVLJANJA

Izjava o primjeni kodeksa korporativnog upravljanja

Članak 272.p (NN [136/24](https://www.zakon.hr/cms.htm?id=540088))

\(1\) Nadzorni, odnosno upravni odbor društva dionicama kojeg se trguje
na uređenom tržištu dužni su osigurati da uprava, odnosno izvršni
direktori društva u posebnom odjeljku godišnjeg izvješća o stanju
društva navedu najmanje:

a\) podatke o kodeksu korporativnog upravljanja koji ga obvezuje i/ili o
kodeksu korporativnog upravljanja koje društvo dobrovoljno primjenjuje
i/ili o praksi korporativnog upravljanja koju primjenjuje izvan onoga
što se traži propisima te podatke o tome gdje su objavljeni odgovarajući
kodeksi korporativnog upravljanja odnosno praksa korporativnog
upravljanja koju primjenjuje,

b\) odstupa li društvo od kodeksa korporativnog upravljanja navedenih
pod a) i objašnjenja u kojem to dijelu čini te razloge tog odstupanja,

c\) opis osnovnih obilježja provođenja unutarnjeg nadzora u društvu i
upravljanja rizicima u odnosu na financijsko izvještavanje,

d\) podatke o značajnim neposrednim i posrednim imateljima dionica u
društvu, uključujući posredno držanje dionica u piramidalnim strukturama
i uzajamnim udjelima, sporazumima dioničara iz članka 293.a ovoga Zakona
i ugovornim stranama tih sporazuma, uz obavijest da su podaci o tim
sporazumima upisani u sudskom registru, imateljima vrijednosnih papira s
posebnim pravima kontrole i opisom tih prava, ograničenjima prava glasa
kao što su ograničenja prava glasa na određeni postotak ili broj
glasova, vremenska ograničenja za ostvarenje prava glasa ili slučajevi u
kojima su u suradnji s društvom financijska prava iz vrijednosnih papira
odvojena od držanja tih papira, pravilima o imenovanju i opozivu
imenovanja članova uprave odnosno izvršnih direktora odnosno nadzornog,
odnosno upravnog odbora i izmjeni statuta, o ovlastima članova uprave,
odnosno izvršnih direktora, odnosno, nadzornog, odnosno upravnog odbora
posebice o ovlastima da izdaju dionice društva ili stječu vlastite
dionice,

e\) podatke o sastavu i djelovanju uprave, odnosno izvršnih direktora i
nadzornog, odnosno upravnog odbora i njihovih pomoćnih tijela uz
navođenje podatka o tome koji su članovi nadzornog odnosno upravnog
odbora i njihovih pomoćnih tijela neovisni, a koji su stručni u području
računovodstva ili revizije financijskih izvješća.

\(2\) Ako postoji obveza uravnotežene zastupljenosti žena i muškaraca u
nadzornom odnosno upravnom odboru, nadzorni odnosno upravni odbor dužan
je osigurati da uprava odnosno izvršni direktori u posebnom odjeljku
godišnjeg izvješća o stanju društva navedu:

a\) broj i udio žena i muškaraca u ukupnom broju članova nadzornog
odbora i uprave, odnosno upravnog odbora i izvršnih direktora,

b\) broj i udio žena i muškaraca u nadzornom odboru društva, odnosno
njihov broj među članovima upravnog odbora društva koji nisu izvršni
direktori,

c\) podatak je li u društvu ostvarena uravnotežena zastupljenost žena i
muškaraca u nadzornom odnosno upravnom odboru društva, a ako nije,
razloge zbog kojih to nije učinjeno, opis mjera koje su poduzete i/ili
koje se namjeravaju poduzeti radi ostvarenja uravnotežene zastupljenosti
žena i muškaraca te rok u kojem se očekuje njezino postizanje,

d\) broj i udio žena i muškaraca u upravi društva, odnosno među izvršnim
direktorima društva,

e\) ciljeve koje je nadzorni odnosno upravni odbor postavio u pogledu
sudjelovanja žena i muškaraca u upravi odnosno među izvršnim direktorima
društva, podatak jesu li ti ciljevi ostvareni, a ako nisu, razloge zbog
kojih to nije učinjeno, mjere koje su poduzete i/ili koje se namjeravaju
poduzeti radi ostvarenja postavljenih ciljeva te rok u kojem se očekuje
njihovo ostvarenje.

\(3\) Uprava odnosno izvršni direktori društva dužni su
pravobranitelju/pravobraniteljici za ravnopravnost spolova dostaviti
informacije iz stavka 2. ovoga članka u roku od 15 dana od dana
zaključenja glavne skupštine na kojoj su dioničarima podnijeli izvješće
o stanju društva.

##### Pododjeljak 2.c

Izvješće o primicima

Članak 272.r (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Uprava i nadzorni odbor, odnosno izvršni direktori i upravni odbor
društva dionice kojeg su uvrštene na uređeno tržište radi trgovanja
sastavljaju jednom godišnje jasno i razumljivo izvješće o svim primicima
koje je društvo ili neko drugo društvo u sastavu istoga koncerna
isplatilo ili se obvezalo isplatiti svakom trenutačnom i bivšem članu
uprave i nadzornog odbora, odnosno izvršnom direktoru i članu upravnog
odbora tijekom posljednje poslovne godine. Izvješće o primicima sadrži
ime i prezime svake osobe navedene u prvoj rečenici ovoga stavka i
najmanje sljedeće podatke, ako ih društvo uopće ima:

1\. sve fiksne i varijabilne dijelove primitaka, njihove postotne udjele
u ukupnom primitku, objašnjenje kako su usklađeni s važećom politikom
primitaka, uključujući način na koji podupiru dugoročnu uspješnost
društva te kako su se primjenjivala mjerila za ocjenu te uspješnosti,

2\. usporedni prikaz godišnjih izmjena primitaka, prihoda, odnosno
dobiti društva i prosječnih primitaka radnika zaposlenih na puno radno
vrijeme za posljednjih pet poslovnih godina, uključujući objašnjenje
koji je krug radnika bio uključen u taj izračun,

3\. broj dionica i opcija na dionice koje im je društvo dalo ili im se
obvezalo dati te glavne uvjete za ostvarivanje prava, uključujući cijenu
po kojoj se ona ostvaruju i datum kad se ostvaruju te svaku izmjenu tih
uvjeta,

4\. je li društvo i kako zahtijevalo vraćanje varijabilnih dijelova
primitka,

5\. je li društvo odstupilo od politike primitaka uprave, objašnjenje
zašto je to bilo nužno te od kojih se točno dijelova politike primitaka
uprave odstupilo,

6\. objašnjenje kako se uvažila odluka glavne skupštine iz odredbe
članka 276.a stavka 4. ovoga Zakona ili rasprava prema članku 276.a
stavku 5. ovoga Zakona,

7\. objašnjenje kako se primjenjuje utvrđeni najviši primitak članova
uprave.

\(2\) Izvješće o primicima za svakog člana uprave, odnosno izvršnog
direktora treba sadržavati podatke i o primicima koje:

1\. je članu uprave, odnosno izvršnom direktoru isplatila ili mu se
obvezala isplatiti u poslovnoj godini treća osoba u vezi s poslovima
koje je obavljao kao član uprave, odnosno izvršni direktor,

2\. se društvo obvezalo isplatiti članu uprave, odnosno izvršnom
direktoru u slučaju prijevremenog prestanka članstva u upravi, odnosno
prestanka položaja izvršnog direktora i izmjene te pogodbe u prošloj
poslovnoj godini,

3\. se društvo obvezalo isplatiti članu uprave, odnosno izvršnom
direktoru u slučaju redovitog prestanka članstva u upravi, odnosno
prestanka položaja izvršnog direktora, gotovinsku vrijednost te ukupne
obveze, iznos koji je društvo izdvojilo za tu namjenu u prošloj
poslovnoj godini ili se obvezalo izdvojiti, kao i izmjene te pogodbe u
prošloj poslovnoj godini,

4\. je bivšem članu uprave, odnosno izvršnom direktoru kojemu je
članstvo u upravi, odnosno položaj izvršnog direktora prestao u prošloj
poslovnoj godini društvo u vezi s time isplatilo ili se obvezalo
isplatiti.

\(3\) Izvješće o primicima ispituje revizor koji ispituje i godišnja
financijska izvješća društva. Revizor je dužan ispitati sadrži li
izvješće o primicima podatke iz odredbi stavaka 1. i 2. ovoga članka. On
je dužan sastaviti izvješće o ispitivanju izvješća o primicima. To
izvješće prilaže se izvješću o primicima.

\(4\) Društvo je dužno na razdoblje od deset godina objaviti i učiniti
besplatno dostupnim na svojim internetskim stranicama izvješće o
primicima i izvješće iz odredbe stavka 3. treće rečenice ovoga članka
nakon što glavna skupština donese odluku u skladu s odredbom članka
276.a stavka 4. prve rečenice ovoga Zakona ili nakon što je to izvješće
podastrto za raspravu na glavnoj skupštini u skladu s odredbom članka
276.a stavka 5. ovoga Zakona.

\(5\) Izvješće o primicima ne smije sadržavati podatke koji se tiču
obiteljskih prilika pojedinih članova uprave i nadzornog odbora, odnosno
izvršnih direktora i članova upravnog odbora. Osobni podaci o bivšim
članovima uprave i nadzornog odbora, odnosno izvršnim direktorima i
članovima upravnog odbora ne smiju se iznositi u izvješću o primicima
koje se sastavlja po proteku deset godina od isteka poslovne godine u
kojoj je tim osobama prestalo spomenuto svojstvo. Po proteku roka iz
stavka 4. ovoga članka društvo je dužno iz izvješća o primicima ukloniti
osobne podatke koji su dostupni preko internetske stranice.

\(6\) Izvješće o primicima ne treba sadržavati podatke koji, prema
prosudbi razumnoga gospodarstvenika, mogu nanijeti društvu štetu koja
nije beznačajna. Ako naknadno otpadnu razlozi zbog kojih su se određeni
podaci izostavili iz objavljenih izvješća o primicima u skladu s
odredbom iz prve rečenice ovoga stavka, ti će se podaci navesti u
izvješću o primicima za prvu sljedeću poslovnu godinu.

##### PODODJELJAK 2.D Uravnotežena zastupljenost žena i muškaraca u organima društva uravnotežena zastupljenost žena i muškaraca u nadzornom odnosno upravnom odboru

Članak 272.s (NN [136/24](https://www.zakon.hr/cms.htm?id=540088))

\(1\) U nadzornom odnosno upravnom odboru društva dionicama kojeg se
trguje na uređenom tržištu žene i muškarci moraju biti uravnoteženo
zastupljeni. Uravnotežena zastupljenost u nadzornom odboru ostvarena je
ako broj pripadnika spola koji je u nadzornom odboru podzastupljen
odgovara onome što je u tom pogledu predviđeno Prilogom 7. ovoga Zakona.
Uravnotežena zastupljenost u upravnom odboru ostvarena je ako broj
članova podzastupljenog spola među članovima upravnog odbora koji ujedno
nisu izvršni direktori odgovara onome što je u tom pogledu predviđeno
Prilogom 7. ovoga Zakona. Zastupljenost žena odnosno muškaraca u
nadzornom odnosno upravnom odboru ne računa se prema broju članova
nadzornog odnosno upravnog odbora kako je on određen statutom, već prema
ukupnom broju izabranih i imenovanih članova nadzornog odbora, odnosno
takvih članova upravnog odbora koji ujedno nisu i izvršni direktori.

\(2\) Društvo nema obvezu uspostaviti uravnoteženu zastupljenost žena i
muškaraca u nadzornom odnosno upravnom odboru u skladu s odredbom
stavka 1. ovoga članka ako su žene i muškarci uravnoteženo zastupljeni s
obzirom na ukupan broj članova uprave i nadzornog odbora društva,
odnosno s obzirom na ukupan broj članova upravnog odbora i izvršnih
direktora društva. Smatra se da je tome udovoljeno ako broj pripadnika
spola koji je podzastupljen u upravi i nadzornom odboru, odnosno između
svih članova upravnog odbora i izvršnih direktora odgovara onome što je
u tom pogledu predviđeno Prilogom 8. ovoga Zakona. Ukupna zastupljenost
žena odnosno muškaraca u upravi i nadzornom odboru odnosno između
članova upravnog odbora i izvršnih direktora ne računa se prema broju
članova uprave i nadzornog odbora, odnosno izvršnih direktora i članova
upravnog odbora kako su ti brojevi određeni statutom, već prema ukupnom
broju izabranih i imenovanih članova nadzornog odnosno upravnog odbora,
uprave i izvršnih direktora društva.

Posebna pravila za odabir članova nadzornog odnosno upravnog odbora

Članak 272.t (NN [136/24](https://www.zakon.hr/cms.htm?id=540088))

\(1\) Ako društvo ne ispunjava ni jedan od kriterija iz članka 272.s
ovoga Zakona, nadzorni odnosno upravni odbor mora donijeti posebna
pravila o odabiru kandidata za članove nadzornog odbora odnosno za
članove upravnog odbora koji nisu izvršni direktori.

\(2\) Ako je društvo ispunjavalo barem jedan od kriterija iz članka
272.s ovoga Zakona, ali je do neispunjenja tih kriterija došlo zbog toga
što je nekom od prijašnjih članova nadzornog odbora prestalo članstvo u
nadzornom odnosno upravnom odboru, ili je član upravnog odbora imenovan
izvršnim direktorom, ili je do narušavanja ravnoteže između žena i
muškaraca došlo zbog promjene predstavnika radnika u nadzornom odboru
ili promjene člana nadzornog odnosno upravnog odbora kojeg je,
ostvarujući svoje pravo, imenovao pojedini dioničar, društvo nije dužno
donijeti pravila iz stavka 1. ovoga članka ako se prilikom prvog idućeg
izbora člana nadzornog odnosno upravnog odbora iznova uspostavi narušena
ravnoteža.

\(3\) Pravila iz stavka 1. ovoga članka trebaju osigurati da se tijekom
čitavog postupka odabira kandidata i njegova predlaganja za izbor
primjenjuju jasni, neutralni i nedvosmisleni kriteriji koji sprječavaju
diskriminaciju i omogućuju odabir kandidata na temelju objektivno
procjenjivih kvalifikacija. Ako su povodom izbora člana nadzornog odbora
razmatrana dva ili više kandidata podjednakih kvalifikacija i
sposobnosti, prednost se mora dati pripadniku podzastupljenog spola,
osim ako u iznimnom slučaju posebno opravdani razlozi ne prevagnu u
korist kandidata suprotnog spola.

\(4\) Na zahtjev pojedinog kandidata društvo je dužno obavijestiti ga o
kriterijima na kojima se temeljio odabir i o usporedbi s drugim
kandidatima, a po potrebi navesti i posebno opravdane razloge koji su
prevagnuli u korist kandidata suprotnog spola.

\(5\) Kandidat koji smatra da je bio jednako kvalificiran kao i izabrani
kandidat suprotnog spola, ovlašten je protiv društva pokrenuti
prekršajni postupak podnošenjem optužnog prijedloga u skladu s odredbama
zakona kojim se uređuje prekršajni postupak. Učini li kandidat
vjerojatnim da je jednako kvalificiran kao i kandidat suprotnog spola
koji je izabran za člana nadzornog odnosno upravnog odbora, na društvu
je teret dokaza da ovlaštenom tužitelju nije neopravdano oduzeta
prednost.

Uravnotežena zastupljenost žena i muškaraca u upravi odnosno među
izvršnim direktorima društva

Članak 272.u (NN [136/24](https://www.zakon.hr/cms.htm?id=540088))

Najmanje svake dvije godine nadzorni odnosno upravni odbor društva
dionicama kojeg se trguje na uređenom tržištu dužan je postaviti ciljeve
za sudjelovanje pripadnika podzastupljenog spola u upravi odnosno među
izvršnim direktorima društva. Društvo slobodno određuje ciljeve. Ciljevi
se iskazuju brojem i udjelom pripadnika podzastupljenog spola koji se
namjerava dostići u planiranom razdoblju. U odluci se moraju navesti
mjere kojima se namjeravaju ostvariti postavljeni ciljevi kao i rok za
njihovo ostvarenje. Rok ne smije biti duži od 18 mjeseci.

Uloga pravobranitelja/pravobraniteljice za ravnopravnost spolova

Članak 272.v (NN [136/24](https://www.zakon.hr/cms.htm?id=540088))

\(1\) Pravobranitelj/pravobraniteljica za ravnopravnost spolova nadležno
je tijelo za promicanje, analizu, praćenje i podupiranje rodne ravnoteže
u organima društava dionicama kojih se trguje na uređenom tržištu.

\(2\) Najmanje jednom godišnje pravobranitelj/pravobraniteljica za
ravnopravnost spolova objavljuje popis svih društava dionicama kojih se
trguje na uređenom tržištu koja ispunjavaju barem jedan od kriterija iz
članka 272.s ovoga Zakona.

Iznimka u pogledu mikro, malih i srednjih poduzetnika

Članak 272.z (NN [136/24](https://www.zakon.hr/cms.htm?id=540088))

Odredbe članaka 272.s do 272.v ovoga Zakona ne primjenjuju se na društva
koja zapošljavaju manje od 250 radnika, a godišnji prihod im ne prelazi
50.000.000,00 eura, niti im je iznos ukupne aktive iskazane u bilanci
veći od 43.000.000,00 eura.

##### Pododjeljak 3. Iskorištavanje utjecaja u društvu

Odgovornost za štetu

Članak 273.

\(1\) Tko s nakanom koristeći svoj utjecaj u društvu navede člana
uprave, odnosno izvršnog direktora ili člana nadzornog, odnosno upravnog
odbora, prokuristu ili punomoćnika da poduzmu nešto na štetu društva ili
njegovih dioničara, odgovara društvu za štetu koja mu time bude
pričinjena. Ta osoba odgovara za štetu i dioničarima, ako im je ona
nastala, neovisno o šteti koja je pričinjena društvu.

\(2\) Pored osobe iz prethodnoga stavka ovoga članka, za štetu
odgovaraju kao solidarni dužnici i članovi uprave, odnosno izvršni
direktori i članovi nadzornog, odnosno upravnog odbora ako povrijede
svoje dužnosti. U slučaju spora članovi uprave, odnosno izvršni
direktori i članovi nadzornog odbora moraju dokazati da su u obavljanju
svojih dužnosti postupali uredno i savjesno. Nema obveze članova uprave,
odnosno izvršnih direktora i članova nadzornog odbora da nadoknade
štetu, ako su djelovali u skladu sa zakonitom odlukom glavne skupštine.
Odobrenje radnje od strane nadzornog odbora ne isključuje obvezu da se
nadoknadi šteta.

\(3\) Pored osoba iz stavka 1. i 2. ovoga članka za štetu odgovara kao
solidarni dužnik i onaj tko je imao koristi od štetne radnje ako je s
nakanom u tome sudjelovao.

\(4\) Zahtjev za naknadu štete mogu postaviti i vjerovnici društva ako
ne mogu svoje tražbine podmiriti od društva. U odnosu na vjerovnike
društva ne može se obveza da se nadoknadi šteta otkloniti time da se
društvo odrekne zahtjeva ili da o zahtjevu sklopi nagodbu niti time da
se radnja temeljila na odluci glavne skupštine. Ako je nad društvom
otvoren stečaj, za vrijeme trajanja stečajnog postupka pravo vjerovnika
društva ostvaruje stečajni upravitelj.

\(5\) Zahtjevi iz prethodnih stavaka ovoga članka zastaruju u roku od
pet godina.

\(6\) Odredbe ovoga članka ne primjenjuju se ako su članovi uprave ili
nadzornog, odnosno upravnog odbora, prokurist ili punomoćnik navedeni na
štetnu radnju:

1\. korištenjem ovlasti za vođenje društva na temelju ugovora kojim se
vođenje poslova povjerava vladajućem društvu ili

2\. korištenjem ovlasti društva kojemu se dioničko društvo priključilo
tako da ono vodi poslove dioničkoga društva.

##### Pododjeljak 3.a POSTAVLJANJE ZAHTJEVA ZA NAKNADU ŠTETE

Obveza postavljanja zahtjeva

Članak 273.a (NN [114/22](https://www.zakon.hr/cms.htm?id=53938))

\(1\) Društvo mora postaviti samo zahtjev za naknadu štete protiv osoba
iz članka 191., 252. i 273. ovoga Zakona ako tako odluči glavna
skupština običnom većinom glasova ili ako to zatraže dioničari čije
dionice predstavljaju najmanje deseti dio temeljnog kapitala pod uvjetom
da su dioničari društva najmanje tri mjeseca prije zaključenja glavne
skupštine na kojoj to zahtijevaju. Zahtjev se može postaviti u roku od
šest mjeseci od dana održavanja glavne skupštine.

\(2\) Za zastupanje društva u tome glavna skupština može imenovati
posebne zastupnike društva. Ako glavna skupština odluči, odnosno
spomenuta manjina dioničara zatraži postavljanje zahtjeva onako kako je
to određeno u stavku 1. ovoga članka, sud iz članka 40. ovoga Zakona
može na prijedlog spomenute manjine dioničara ili dioničara koji imaju
dionice koje se odnose na temeljni kapital u iznosu od najmanje
1.000.000,00 eura imenovati druge zastupnike društva ako smatra da bi to
bilo korisno za ostvarenje zahtjeva društva. Udovolji li sud zahtjevu,
troškove tog postupka snosi društvo. Društvo je dužno imenovanim
zastupnicima platiti naknadu za njihov rad i nadoknaditi troškove koje
imaju u vezi sa zastupanjem. Visinu naknade i iznos troškova koje treba
nadoknaditi određuje sud.

\(3\) Ako društvo ne postavi zahtjev iz stavka 1. ovoga članka u roku
koji je tamo naveden, sud iz članka 40. ovoga Zakona će na prijedlog
dioničara čije dionice predstavljaju iznos od najmanje dvadesetog dijela
temeljnog kapitala društva ili najmanje njegov iznos od 500.000,00 eura
imenovati posebne zastupnike, postoje li činjenice koje opravdavaju
osnovanu sumnju da je društvu nepoštenim djelovanjem ili grubom povredom
zakona ili statuta nanesena šteta. Zastupnici koje imenuje sud dužni su
postaviti zahtjev za naknadu štete u ime društva ako svojom stručnom
prosudbom ocijene da postoje izgledi za uspjeh u sporu.

\(4\) Zahtijeva li manjina dioničara iz prethodnih stavaka ovoga članka
da se postavi zahtjev prema osobama navedenim u stavku 1. ovoga članka
pa društvo ne uspije sa svojim zahtjevom ili uspije samo djelomično,
dioničari koji su zahtijevali da se postavi zahtjev dužni su društvu
solidarno nadoknaditi time pričinjene troškove u mjeri u kojoj su oni
veći od onoga što je dobiveno u sporu. Ako tužba društva bude odbačena
ili tužbeni zahtjev odbijen, dioničari koji su zahtijevali postavljanje
zahtjeva dužni su društvu nadoknaditi sve troškove spora, troškove suda
oko imenovanja zastupnika te troškove i naknadu isplaćenu za rad
zastupnika.

##### Pododjeljak 4. Glavna skupština

**1. Odsjek: Nadležnost glavne skupštine**

Ostvarivanje prava dioničara

Članak 274. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Ako ovim Zakonom nije drukčije određeno, dioničari u stvarima
društva svoja prava ostvaruju na glavnoj skupštini, sudjelujući u
njezinu radu osobno ili putem punomoćnika u mjestu gdje se održava.

\(2\) Statutom ili poslovnikom o radu glavne skupštine može se dopustiti
ili ovlastiti upravu, odnosno upravni odbor da dopusti da se rad glavne
skupštine smije prenositi zvukom i slikom.

\(3\) Statutom se može predvidjeti ili ovlastiti upravu, odnosno upravni
odbor da omogući dioničarima da osobno ili putem punomoćnika sudjeluju u
radu glavne skupštine i svoja prava na glavnoj skupštini ostvaruju
elektroničkom komunikacijom i kada ne sudjeluju na njoj u mjestu gdje se
održava (hibridna glavna skupština).

\(4\) Statutom se može predvidjeti ili ovlastiti upravu, odnosno upravni
odbor da odrede da će se glavna skupština održati isključivo
elektroničkom komunikacijom te da će dioničari osobno ili putem
punomoćnika moći isključivo elektroničkom komunikacijom sudjelovati u
radu glavne skupštine i na njoj ostvarivati svoja prava (virtualna
glavna skupština).

\(5\) Statutom se može predvidjeti ili ovlastiti upravu, odnosno upravni
odbor da omogući dioničarima koji ne sudjeluju u radu glavne skupštine
da nakon objave poziva za glavnu skupštinu, a prije njezina održavanja,
svoje glasove daju pisanim putem ili putem elektroničke komunikacije
(dopisno glasovanje). Društvo će odrediti primjerene mjere kojima se
osigurava identifikacija dioničara koji daju dopisni glas. Dioničar
koji, nakon što je dopisno glasovao, sudjeluje u radu glavne skupštine
nije vezan ranije danim dopisnim glasom i dopušteno mu je sudjelovati u
odlučivanju na glavnoj skupštini.

\(6\) Ostvaruje li se pravo glasa elektroničkom komunikacijom u skladu s
odredbama stavaka 3., 4. i 5. ovoga članka, društvo je dužno osobi koja
je dala glas elektronički potvrditi da mu je prispio tako dan glas, u
skladu s člankom 7. stavkom 1. i člankom 9. stavkom 5. podstavkom 1.
Provedbene uredbe (EU) 2018/1212. Informacije može prenositi treća osoba
koju odredi društvo, posrednik ili dioničar. Ako je potvrda dana
posredniku, on ju je dužan bez odgađanja proslijediti dioničaru. Na
odgovarajući se način primjenjuje članak 297.a stavak 3. ovoga Zakona.

\(7\) Članovi uprave, odnosno izvršni direktori i članovi nadzornog
odnosno upravnog odbora moraju sudjelovati u radu glavne skupštine.
Statutom se mogu odrediti slučajevi u kojima članovi uprave, odnosno
izvršni direktori te članovi nadzornog odnosno upravnog odbora smiju
sudjelovati u radu glavne skupštine putem prijenosa zvuka i slike uz
mogućnost da u stvarnom vremenu komuniciraju sa sudionicima glavne
skupštine.

\(8\) Upotreba elektroničke komunikacije za potrebe iz stavaka 3., 4. i
7. ovoga članka dopuštena je samo ako su ispunjeni uvjeti:

1\. da se cijela glavna skupština prenosi slikom i zvukom,

2\. da je osigurano obostrano komuniciranje videovezom u stvarnom
vremenu održavanja glavne skupštine, kojom se omogućuje dioničarima da
se u vrijeme njezina održavanja obraćaju glavnoj skupštini s mjesta na
kojem se nalaze,

3\. da je za vrijeme glavne skupštine dioničarima omogućeno glasovanje
elektroničkom komunikacijom s mjesta na kojem se nalaze,

4\. da je osigurana identifikacija dioničara, sigurnost elektroničkog
komuniciranja i nepromjenljivost očitovanja volje izjavljene
elektroničkim komuniciranjem, osim kad je to ovim Zakonom dopušteno.

\(9\) Ako dioničari sudjeluju u radu glavne skupštine elektroničkom
komunikacijom, a ovim je Zakonom propisano da se od objave sazivanja
glavne skupštine neke isprave moraju staviti na uvid dioničarima u
poslovnim prostorijama društva, ili je propisano da se te isprave moraju
staviti na uvid dioničarima za vrijeme održavanja glavne skupštine, te
isprave moraju za sve to vrijeme biti dostupne na internetskoj stranici
društva s koje ih dioničari mogu preuzeti bez naknade.

Nadležnost glavne skupštine

Članak 275. (NN [40/19](https://www.zakon.hr/cms.htm?id=39375),
[136/24](https://www.zakon.hr/cms.htm?id=540088))

\(1\) Glavna skupština odlučuje o pitanjima koja su izričito određena
zakonom i statutom društva, a osobito o:

1\. izboru i opozivu članova nadzornog, odnosno upravnog odbora, osim
ako ih se ne imenuje u taj odbor,

2\. upotrebi dobiti,

3\. politici primitaka i o izvješćima o primicima za članove uprave i
članove nadzornog odbora, odnosno izvršne direktore i članove upravnog
odbora, društava dionice kojih su uvrštene na uređeno tržište radi
trgovanja,

4\. davanju razrješnice članovima uprave i nadzornog, odnosno upravnog
odbora,

5\. imenovanju revizora društva,

6\. izmjenama statuta,

7\. povećanju i smanjenju temeljnoga kapitala društva,

8\. imenovanju revizora za ispitivanje radnji obavljenih u osnivanju
društva ili radnji vođenja poslova društva i utvrđivanju naknade za
njegov rad,

9\. uvrštenju dionica društva na uređeno tržište radi trgovanja i o
povlačenju dionica s tog uvrštenja,

10\. prestanku društva.

\(2\) O pitanjima vođenja poslova društva glavna skupština može
odlučivati samo onda ako to od nje zatraži uprava, odnosno izvršni
direktori društva.

\(3\) Brisan.

Razrješnica članovima uprave i nadzornog, odnosno upravnog odbora

Članak 276.

\(1\) Glavna skupština odlučuje o davanju razrješnice članovima uprave i
nadzornog, odnosno upravnog odbora. O davanju razrješnice pojedinome
članu glasuje se odvojeno, ako tako odluči glavna skupština ili ako to
zatraže dioničari čiji udjeli zajedno čine najmanje deseti dio
temeljnoga kapitala društva.

\(2\) Davanjem razrješnice glavna skupština odobrava kako su članovi
uprave i nadzornog, odnosno upravnog odbora vodili društvo. To nema
značaj odricanja od zahtjeva za naknadom štete s naslova odgovornosti
koji se može postaviti prema osobama kojima je dana razrješnica.

\(3\) Rasprava o davanju razrješnice mora se voditi zajedno s raspravom
o upotrebi tekuće dobiti. Uprava, odnosno izvršni direktori moraju
podastrijeti glavnoj skupštini godišnja financijska izvješća, izvješće o
stanju društva, ako ga je društvo dužno izraditi i izvješće nadzornog,
odnosno upravnog odbora.

Glasovanje o politici primitaka i o izvješću o primicima

Članak 276.a (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Glavna skupština društva dionice kojeg su uvrštene na uređeno
tržište radi trgovanja najmanje jednom u svake četiri godine odlučuje
hoće li odobriti politiku primitaka za članove uprave, odnosno izvršne
direktore, koju joj je podastro nadzorni odbor, odnosno upravni odbor, a
uvijek kad se ona znatno izmijeni. Odlukom glavne skupštine ne
preuzimaju se obveze niti se stječu prava. Ona nije pobojna na temelju
odredbi članka 360. ovoga Zakona. Dopuštena je odluka kojom se potvrđuje
ranije odobrena politika primitaka

\(2\) Odluka glavne skupštine i politika primitaka objavljuju se i čine
besplatno i javno dostupnim na razdoblje od barem deset godina, odmah
nakon održane glavne skupštine, na internetskim stranicama društva, s
naznakom datuma do kojeg će one važiti.

\(3\) Ako glavna skupština nije odobrila politiku primitaka, nadzorni
odbor, odnosno upravni odbor podastrijet će najkasnije na prvoj
sljedećoj glavnoj skupštini na kojoj se raspravlja o godišnjim
financijskim izvješćima svoju preispitanu politiku primitaka te će se o
njoj glasovati.

\(4\) Glavna skupština društva dionice kojeg su uvrštene na uređeno
tržište radi trgovanja odlučuje hoće li odobriti izvješća o primicima za
prošlu poslovnu godinu koja su utvrđena i revidirana u skladu s
odredbama članka 272.r ovoga Zakona. Na odgovarajući način primjenjuje
se odredba stavka 1. druge rečenice ovoga članka.

\(5\) Mikro, mali i srednji poduzetnici, kako su određeni zakonom kojim
se uređuje računovodstvo, dionice kojih su uvrštene na uređeno tržište
radi trgovanja nisu dužna donositi odluku u skladu sa stavkom 4. ovoga
članka ako je izvješće o primicima za proteklu poslovnu godinu bilo
podastrto za raspravu na glavnoj skupštini kao zasebna točka dnevnog
reda.

**2. Odsjek: Sazivanje glavne skupštine**

Općenito

Članak 277. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850),
[136/24](https://www.zakon.hr/cms.htm?id=540088))

\(1\) Glavnu skupštinu mora se sazvati u slučajevima određenim zakonom i
statutom kao i uvijek onda kada to zahtijevaju interesi društva. Uprava,
odnosno izvršni direktori dužni su sazvati glavnu skupštinu bez
odgađanja nakon što dobiju izvješće nadzornog, odnosno upravnog odbora o
godišnjim financijskim izvješćima, izvješću o stanju društva i
prijedlogu odluke o upotrebi dobiti, a kod društva majke koncerna i o
godišnjim financijskim izvješćima koncerna te izvješću o stanju
koncerna. Glavna skupština se mora održati u prvih osam mjeseci poslovne
godine.

\(2\) Glavnu skupštinu saziva uprava koja o tome odlučuje običnom
većinom glasova. Za donošenje odluke o sazivanju glavne skupštine
ovlaštene su osobe koje su sudskom registru upisane kao članovi uprave.
To se na odgovarajući način primjenjuje i na izvršne direktore kad
sazivaju glavnu skupštinu. Pri tome se ne dira u pravo ostalih osoba
koje su po zakonu i statutu ovlaštene sazvati glavnu skupštinu.

\(3\) Odluka o sazivanju glavne skupštine mora sadržavati tvrtku i
sjedište društva, vrijeme i mjesto održavanja glavne skupštine. U odluci
o sazivanju glavne skupštine mora se navesti dnevni red. U pozivu se
mora navesti sadržaj odluke o sazivanju glavne skupštine i uvjeti koji
se moraju ispuniti za sudjelovanje u glavnoj skupštini te za korištenje
pravom glasa. Ako dioničari sudjeluju u radu glavne skupštine
elektroničkom komunikacijom, u pozivu se posebno mora naznačiti na koji
će se način dioničari uključiti u rad glavne skupštine. Ako je
sudjelovanje na glavnoj skupštini moguće isključivo elektroničkom
komunikacijom, u pozivu se na to mora upozoriti dioničare. Od dana
objave poziva za glavnu skupštinu u poslovnim prostorijama u sjedištu
društva moraju se izložiti za razgledanje dioničarima godišnja
financijska izvješća, izvješće o stanju društva, ako ga je društvo dužno
izraditi, izvješće nadzornog odnosno upravnog odbora i prijedlog odluke
o upotrebi dobiti, kada su predmet razmatranja i/ili odlučivanja na
glavnoj skupštini. Na zahtjev svakog dioničara mora mu se staviti na
raspolaganje preslika spomenutih isprava. To vrijedi i u pogledu glavne
skupštine društva majke u koncernu za godišnja financijska izvješća
koncerna, izvješće o stanju koncerna i izvješće nadzornog odnosno
upravnog odbora.

\(4\) Trguje li se dionicama društva na uređenom tržištu, uprava,
odnosno izvršni direktori, a ako glavnu skupštinu saziva nadzorni,
odnosno upravni odbor, tada taj odbor mora u pozivu navesti i:

1\. pretpostavke za sudjelovanje na glavnoj skupštini i korištenje
pravom glasa kao i prema okolnostima dan do kada se društvu mora
podnijeti dokaz iz članka 279. stavka 3. ovoga Zakona,

2\. postupak glasovanja putem punomoćnika s upućivanjem na formulare
koje treba koristiti za davanje punomoći za glasovanje i na način kako
se dokaz o imenovanju punomoćnika može elektroničkim putem dostaviti
društvu i postupak glasovanja pisanim putem ili putem elektroničke
komunikacije ako se statutom za to predviđa odgovarajući oblik
korištenja pravom glasa,

3\. prava dioničara iz članka 278. stavka 2., članka 282. stavka 1.,
članka 283. i članka 287. stavka 1. ovoga Zakona pri čemu se podaci mogu
ograničiti samo na rokove za korištenje pravima ako se u pogledu
ostaloga upućuje na daljnja objašnjenja koja su dostupna na internetskoj
stranici društva,

4\. internetsku stranicu društva na kojoj su dostupne obavijesti iz
članka 280.a ovoga Zakona.

\(5\) Ako u statutu nije drugačije određeno, glavna skupština se održava
u sjedištu društva. Ako su dionice društva uvrštene na uređeno tržište
radi trgovanja, glavna skupština se, ako statutom nije drugačije
određeno, može održati i u sjedištu burze.

\(6\) Poziv na glavnu skupštinu mora se objaviti na internetskoj
stranici na kojoj se nalazi sudski registar i u glasilu društva. Ako su
dioničari društvu poimenično poznati, glavnu se skupštinu može sazvati
preporučenim pismom pri čemu se dan odašiljanja pisma smatra danom
objave poziva.

Nakon 01.01.2021. dodaje se rečenica: *Dovoljno je poslati preporučeno
pismo dioničarima koji su upisani u registru dionica*.

\(7\) Uz poziv za glavnu skupštinu objavljuje se i prijedlog odluka koje
na njoj treba donijeti.

\(8\) Društva dionice kojih su uvrštene na uređeno tržište radi
trgovanja koja nisu izdala samo dionice koje glase na ime i nisu poziv
za glavnu skupštinu poslala neposredno dioničarima u skladu s odredbom
stavka 6. ovoga članka, moraju poziv najkasnije u vrijeme njegove objave
dostaviti medijima za koje se polazi od toga da mogu obavijest prenijeti
na cijelo područje Europske unije.

\(9\) Ako na glavnoj skupštini sudjeluju ili su zastupljeni svi
dioničari, ona može donositi valjane odluke i kada se ne postupi po
odredbama Zakona o njezinom sazivanju, ako se nijedan dioničar ne
usprotivi donošenju odluka.

Sazivanje glavne skupštine na zahtjev manjine

Članak 278. (NN [136/24](https://www.zakon.hr/cms.htm?id=540088))

\(1\) Glavnu skupštinu mora se sazvati ako to u pisanom obliku zatraže
dioničari koji zajedno imaju udjele u visini od dvadesetoga dijela
temeljnoga kapitala društva i navedu svrhu i razlog sazivanja te
skupštine. Zahtjev treba uputiti upravi. Statutom se može odrediti da to
pravo imaju i dioničari koji zajedno imaju udjele koji su manji od onih
propisanih u ovome stavku.

\(2\) Dioničari iz stavka 1. ovoga članka mogu na isti način zahtijevati
i da se neki predmet stavi na dnevni red glavne skupštine i da se to
objavi. Uz svaki novi predmet na dnevnom redu mora se dati obrazloženje
ili prijedlog odluke. Zahtjev za stavljanje nekog predmeta na dnevni red
društvo mora primiti najmanje 24 dana prije održavanja skupštine. U taj
se rok ne uračunava dan prispijeća zahtjeva društvu.

\(3\) Ne udovolji li se njihovu zahtjevu, sud može ovlastiti dioničare
koji su postavili zahtjev da sami sazovu glavnu skupštinu, odnosno da
objave predmet odlučivanja na toj skupštini. Sud može istovremeno
imenovati predsjednika glavne skupštine. U pozivu se mora naznačiti da
se glavna skupština saziva po ovlasti suda uz navođenje odluke kojom se
ovlast daje.

\(4\) Troškove sazivanja i održavanja glavne skupštine snosi društvo kao
i sudske troškove ako sud udovolji zahtjevu dioničara za sazivanje
glavne skupštine.

Rok za sazivanje glavne skupštine

Članak 279. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Glavnu skupštinu mora se sazvati najmanje trideset dana prije dana
njezina održavanja. U taj se rok ne uračunava dan objave poziva.

\(2\) Statutom se sudjelovanje na glavnoj skupštini ili korištenje
pravom glasa može uvjetovati s time da dioničari unaprijed prijave svoje
sudjelovanje na glavnoj skupštini. Prijava mora prispjeti društvu na za
to u pozivu navedenu adresu najkasnije šest dana prije održavanja glavne
skupštine, ako se za to statutom ne predvidi neki kalendarskim danima
određen kraći rok. U taj se rok ne uračunava dan prispijeća prijave
društvu. Najkraći rok za sazivanje glavne skupštine iz stavka 1. ovoga
članka produljuje se za dane određene za prijavu sudjelovanja ili za
korištenje pravom glasa na glavnoj skupštini.

\(3\) Za imatelje dionica koje glase na donositelja statutom se može
odrediti kako se mora dokazati pravo sudjelovanja na skupštini ili pravo
glasa. U tom slučaju na odgovarajući se način primjenjuje što je u
stavku 2. ovoga članka propisano za produljenje roka za sazivanje glavne
skupštine. Kod društava dionice kojih su uvrštene na uređenom tržištu
radi trgovanja za to je dovoljan dokaz o pohrani dionica u skladu s
odredbom članka 297.c stavka 3. ovoga Zakona. Kod društava dionice kojih
su uvrštene na uređeno tržište radi trgovanja dokaz sudjelovanja u
temeljnom kapitalu u skladu s člankom 297.c stavkom 3. ovoga Zakona se
mora odnositi na početak 21. dana prije održavanja skupštine i mora
prispjeti društvu na adresu za to navedenu u pozivu najmanje šest dana
prije dana održavanja skupštine, ako za to statutom nije predviđen neki
kalendarskim danima određen kraći rok. U taj se rok ne uračunava dan
prispijeća prijave društvu. U odnosu prema društvu za sudjelovanje na
skupštini ili za korištenje pravom glasa vrijedi kao dioničar samo onaj
tko je o tome društvu podnio potreban dokaz.

\(4\) Za imatelje dionica koje glase na ime pravo sudjelovanja na
skupštini ili pravo glasa određuje se u skladu s odredbom članka 226.
stavka 2. ovoga Zakona.

\(5\) U rokove i datume koji se računaju unatrag od dana održavanja
glavne skupštine ne uračunava se dan kada počinje njezino održavanje. Ti
se rokovi zbog nedjelje, subote ili praznika ne prebacuju na radni dan
koji prethodi ili slijedi nekom takvom danu. Na računanje rokova ne
primjenjuju se odredbe Zakona o obveznim odnosima o računanju vremena. U
društvima dionice kojih nisu uvrštene na uređeno tržište radi trgovanja
statutom se može predvidjeti i drukčije računanje rokova.

Objava zahtjeva za dopunom dnevnog reda i prijedlozi odluka

Članak 280. (NN [130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Ako su dioničari iz članka 278. stavka 1. ovoga Zakona zatražili
dopunu dnevnoga reda, to se mora objaviti zajedno s pozivom na glavnu
skupštinu ili na drugi način bez odgode nakon što taj prijedlog prispije
društvu. Pritom se na odgovarajući način primjenjuju odredbe članka 277.
stavka 6. ovoga Zakona. Za društva dionice kojih su uvrštene na uređeno
tržište radi trgovanja na odgovarajući se način primjenjuje i odredba
članka 277. stavka 8. ovoga Zakona. Objava i dostava medijima radi
prijenosa obavijesti moraju se učiniti na isti način kao i u pogledu
poziva na glavnu skupštinu.

\(2\) Ako glavna skupština treba odlučiti o izmjeni statuta, politici
primitaka članova uprave, o primicima nadzornog odbora u skladu s
člankom 269. stavkom 3. ovoga Zakona, izvješću o primicima ili o
sklapanju ugovora koji je valjan samo ako glavna skupština na njega dade
suglasnost, mora se objaviti potpuni sadržaj pojedine isprave o kojoj se
odlučuje, a pri sklapanju ugovora njegov bitan sadržaj. Ovaj se stavak
primjenjuje na izvješće o primicima navedeno u članku 276.a stavku 5.
ovoga Zakona.

\(3\) Za svaku točku o kojoj treba odlučivati glavna skupština uprava i
nadzorni odnosno upravni odbor moraju, a ako se radi o donošenju odluke
prema članku 276.a stavku 1. prvoj rečenici ovoga Zakona, o izboru
članova nadzornog odnosno upravnog odbora i revizora samo nadzorni
odnosno upravni odbor, navesti u objavi dnevnoga reda i prijedloge
odluka koje treba donijeti. To ne vrijedi ako je predmet odlučivanja
uvršten u dnevni red na zahtjev manjinskih dioničara. Prijedlog za izbor
članova nadzornog odnosno upravnog odbora i imenovanje revizora mora
sadržavati njihova imena i prezimena, zanimanje i prebivalište, a kada
je riječ o revizoru pravnoj osobi, njezinu tvrtku i sjedište. Ako se
dionicama društva trguje na uređenom tržištu, prijedlog za izbor članova
nadzornog odnosno upravnog odbora mora za svakog predloženog člana
sadržavati i podatak o tome je li neovisan u smislu odredbe članka 255.
stavka 6. ovoga Zakona. Kada se u nadzornom odnosno upravnom odboru
nalazi i predstavnik radnika, za donošenje odluke tog odbora o
stavljanju prijedloga za izbor članova nadzornog odnosno upravnog odbora
potrebna je većina glasova članova koje su u nadzorni odnosno upravni
odbor izabrali ili imenovali dioničari.

\(4\) Ako u društvu postoji obveza uravnotežene zastupljenosti žena i
muškaraca u nadzornom odnosno upravnom odboru, prijedlog za izbor člana
nadzornog odnosno upravnog odbora mora dodatno sadržavati i podatak o
tome kako će prihvaćanje toga prijedloga utjecati na ispunjenje ove
obveze.

\(5\) Na glavnoj skupštini ne može se odlučivati o točkama dnevnoga reda
koje nisu valjano objavljene.

Objave na internetskoj stranici društva

Članak 280.a

\(1\) Društva dionice kojih su uvrštene na uređeno tržište radi
trgovanja dužna su odmah nakon sazivanja glavne skupštine poduzeti sve
da na njihovim internetskim stranicama budu dostupni:

1\. sadržaj poziva na glavnu skupštinu,

2\. objašnjenje ako glavna skupština ne treba donijeti odluku o nekoj
točki dnevnog reda,

3\. sva dokumentacija koju treba podastrijeti glavnoj skupštini,

4\. ukupan broj dionica i prava glasa u vrijeme sazivanja glavne
skupštine uključujući odvojene podatke u pogledu svakog roda dionica,

5\. prema okolnostima, formulare koji se moraju upotrijebiti u
glasovanju putem punomoćnika ili glasovanjem pisanim putem ili
elektroničkom komunikacijom, ako ih se neposredno ne dostavlja
dioničarima.

\(2\) Ako formulari iz stavka 1. točke 5. ovoga članka iz tehničkih
razloga ne mogu biti dostupni na internetskoj stranici društva, na njoj
se mora navesti kako ih se može pribaviti. U tom slučaju društvo je
dužno poslati ih poštom na trošak društva svakom dioničaru koji to
zatraži.

\(3\) Svaki zahtjev dioničara iz članka 278. stavka 2. ovoga Zakona koji
prispije društvu nakon što je sazvana glavna skupština mora se odmah po
prispijeću učiniti dostupnim dioničarima na način iz stavka 1. ovoga
članka.

Priopćenja za dioničare i članove nadzornog, odnosno upravnog odbora

Članak 281. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Uprava, odnosno izvršni direktori društva moraju najmanje 21 dan
prije održavanja glavne skupštine priopćiti poziv na skupštinu
posrednicima koji pohranjuju dionice društva, udrugama dioničara koje su
se na posljednjoj glavnoj skupštini koristile pravom glasa te
posrednicima ili udrugama dioničara koji su zatražili da im se poziv
priopći. U taj rok ne uračunava se dan kad je dano priopćenje. Ako je
izmijenjen dnevni red glavne skupštine u skladu s odredbom članka 278.
stavka 2. ovoga Zakona, društva dionice kojih su uvrštene na uređeno
tržište radi trgovanja dužna su priopćiti izmijenjeni dnevni red glavne
skupštine. U priopćenju se mora navesti mogućnost da dioničari glasuju
na glavnoj skupštini putem punomoćnika i putem udruge dioničara. Kod
društava dionicama kojeg se trguje na uređenom tržištu u prijedlogu za
izbor članova nadzornog, odnosno upravnog odbora moraju se navesti i
podaci o njihovu članstvu u nadzornim, odnosno upravnim odborima drugih
društava te drugim nadzornim tijelima u zemlji i u inozemstvu.

\(2\) Isto priopćenje uprava, odnosno izvršni direktori moraju dati
dioničarima koji to zatraže. Statutom se može odrediti da se način
priopćavanja ograničava na priopćenje dano elektroničkom komunikacijom.

\(3\) Svaki član nadzornog, odnosno upravnog odbora može zatražiti da mu
uprava, odnosno izvršni direktori pošalju priopćenje iz stavka 1. ovoga
članka.

\(4\) Svakom članu nadzornog, odnosno upravnog odbora i svakom dioničaru
moraju se na njegov zahtjev priopćiti odluke glavne skupštine.

\(5\) Na sadržaj i oblik priopćenja iz prve rečenice stavaka 1. i 2.
ovoga članka primjenjuju se zahtjevi Provedbene uredbe (EU) 2018/1212.
Na stavke 1. i 2. ovoga članaka na odgovarajući se način primjenjuje
članak 297.a stavak 2. prva rečenica ovoga Zakona. U slučaju društva
dionice kojega su uvrštene na uređeno tržište radi trgovanja posrednici
koji pohranjuju dionice društva dužni su proslijediti i prenijeti
informacije iz stavaka 1. i 2. ovoga članka u skladu s člancima 297.a i
297.b ovoga Zakona, osim ako je posredniku poznato da je dioničar dobio
takve informacije od druge osobe. To se primjenjuje i na društva čije
dionice nisu uvrštene na uređeno tržište radi trgovanja, s tim da se
pritom ne primjenjuju odredbe Provedbene uredbe (EU) 2018/1212.

Prijedlozi dioničara

Članak 282.

\(1\) Prijedlozi dioničara s navođenjem njihova imena i prezimena,
obrazloženja i eventualnog stava uprave, odnosno izvršnih direktora
moraju biti dostupni osobama navedenim u članku 281. stavku 1. do 3.
ovoga Zakona pod tamo navedenim pretpostavkama, ako dioničar najmanje 14
dana prije dana održavanja glavne skupštine dostavi društvu na adresu za
to navedenu u pozivu svoj protuprijedlog prijedlogu odluke koji je dala
uprava, odnosno izvršni direktori i/ili nadzorni, odnosno upravni odbor
o nekoj određenoj točki dnevnog reda s obrazloženjem. Dan prispijeća
prijedloga društvu ne uračunava se u taj rok. U društvima dionice kojih
su uvrštene na uređeno tržište radi trgovanja prijedlog mora biti
dostupan na internetskoj stranici društva. Tu se na odgovarajući način
primjenjuje odredba članka 281. stavka 3. ovoga Zakona. Ako se dioničar
ne koristi spomenutim pravom, to nema za posljedicu gubitak prava na
stavljanje protuprijedloga na glavnoj skupštini društva.

\(2\) Protuprijedlog i obrazloženje ne moraju se učiniti dostupnima:

1\. ako bi se objavom počinilo kazneno djelo ili prekršaj,

2\. ako bi protuprijedlog doveo do odluke glavne skupštine koja bi bila
protivna zakonu ili statutu,

3\. ako obrazloženje protuprijedloga u bitnim pitanjima sadržava očito
pogrešne podatke ili podatke koji mogu zavesti dioničare,

4\. ako je protuprijedlog dioničara, utemeljen na istome činjeničnome
stanju, bio već priopćen glavnoj skupštini,

5\. ako je isti protuprijedlog dioničara s bitno istim obrazloženjem u
posljednjih pet godina najmanje dva puta bio priopćen glavnoj skupštini
i za njega su se izjasnili dioničari čije dionice čine manje od
dvadesetine temeljnoga kapitala društva,

6\. ako je vidljivo da dioničar neće sudjelovati u glavnoj skupštini
niti će ga itko na njoj zastupati,

7\. ako u posljednje dvije godine na dvije glavne skupštine dioničar
nije sam ni preko zastupnika stavio neki protuprijedlog kojega je
priopćio.

\(3\) Obrazloženje ne treba učiniti dostupnim, ako sadržava ukupno više
od 5.000 znakova.

\(4\) Postavi li više dioničara protuprijedloge o istome pitanju, uprava
ih može povezati zajedno s obrazloženjima.

Prijedlozi dioničara za izbore i imenovanja

Članak 283. (NN [136/24](https://www.zakon.hr/cms.htm?id=540088))

Na stavljanje prijedloga dioničara o izboru članova nadzornog, odnosno
upravnog odbora ili o imenovanju revizora društva na odgovarajući se
način primjenjuju odredbe prethodnoga članka ovoga Zakona. Prijedlog ne
mora biti obrazložen. Uprava odnosno izvršni direktori ne trebaju
prijedlog učiniti dostupnim dioničarima ako on ne sadrži podatke koji se
moraju objaviti uz prijedlog za izbor članova nadzornog, odnosno
upravnog odbora i imenovanje revizora a kod društava dionice kojih su
uvrštene na uređeno tržište radi trgovanja podatke o članstvima osoba
predloženih za izbor u nadzornim, odnosno upravnim odborima drugih
društava i drugih nadzornih tijela u zemlji i u inozemstvu. Učine li
uprava odnosno izvršni direktori dostupnim prijedlog dioničara za izbor
članova nadzornog odnosno upravnog odbora, a u društvu postoji obveza
uravnotežene zastupljenosti žena i muškaraca u nadzornom odnosno
upravnom odboru, uz prijedlog dioničara uprava odnosno izvršni direktori
moraju navesti podatak o tome kako bi prihvaćanje prijedloga dioničara
utjecalo na ispunjenje te obveze, a ako bi zbog prihvaćanja toga
prijedloga došlo do njezine povrede, upozorenje kakve posljedice to može
imati za društvo.

Članak 284. (NN [40/19](https://www.zakon.hr/cms.htm?id=39375))

Brisan.

**3. Odsjek: Zapisnik i pravo na obaviještenost**

Poslovnik, popis sudionika i potvrda o rezultatima glasovanja

Članak 285. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Glavna skupština može većinom glasova koji predstavljaju najmanje
tri četvrtine temeljnog kapitala zastupljenog na glavnoj skupštini pri
odlučivanju donijeti poslovnik o svom radu i u njemu odrediti pravila za
pripremu i provođenje glavne skupštine. Na glavnoj skupštini mora se
sastaviti popis svih prisutnih i zastupanih dioničara te njihovih
zastupnika uz navođenje imena, prezimena i prebivališta kao i kod
dionica s nominalnim iznosom tog iznosa za svaku od njih, a kod dionica
bez spomenutog iznosa broja zastupljenih dionica i uz navođenje njezina
roda. Isti podaci moraju se navesti u popisu i ako dioničari ili njihovi
punomoćnici sudjeluju u radu glavne skupštine elektroničkom
komunikacijom.

\(2\) Popis treba napraviti na temelju predočenih isprava o dionicama,
potvrda o dionicama, vjerodostojne isprave koju izda zakonom ovlaštena
institucija u čijem su računalnom sustavu na računu dioničara
zabilježene dionice koje mu pripadaju, odnosno na temelju punomoći za
zastupanje dioničara na glavnoj skupštini.

\(3\) Ako su posredniku ili udruzi dioničara dane punomoći za glasovanje
na glavnoj skupštini i njihovi punomoćnici glasuju u ime onoga koga se
to tiče, treba posebno navesti kod dionica s nominalnim iznosom taj
iznos za svaku od njih a kod dionica bez spomenutog iznosa broj i rodove
dionica glede kojih im je dano pravo da glasuju na glavnoj skupštini. Ne
moraju se navesti imena dioničara koji su dali punomoć za glasovanje.

\(4\) Onaj koga dioničar ovlasti da u vlastito ime glasuje na temelju
dionica koje mu ne pripadaju, mora radi unošenja u popis posebno navesti
kod dionica s nominalnim iznosom taj iznos za svaku od njih a kod
dionica bez spomenutog iznosa broj dionica. To vrijedi i za dionice za
koje je ovlaštenik dioničar koji je upisan u registru dionica.

\(5\) Popis treba ostaviti na uvid svim sudionicima glavne skupštine
prije prvog glasovanja. Dioničarima koji sudjeluju u radu glavne
skupštine putem elektroničke komunikacije, popis se mora staviti na uvid
takvom komunikacijom. Svakome se dioničaru mora u roku od dvije godine
od održavanja glavne skupštine omogućiti uvid u popis sudionika na toj
skupštini. Potpisuje ga predsjednik glavne skupštine.

\(6\) Onaj tko se koristio pravom glasa ima pravo zahtijevati u roku od
mjesec dana nakon održane glavne skupštine da mu društvo potvrdi je li i
kako je dan njegov glas. Društvo je dužno dati dioničaru tu potvrdu u
skladu s člankom 7. stavkom 2. i člankom 9. stavkom 5. podstavkom 2.
Provedbene uredbe (EU) 2018/1212. Ako je potvrda dana posredniku, on ju
je dužan bez odgađanja proslijediti dioničaru. Na odgovarajući način
primjenjuju se odredbe članka 297.a stavka 2. prve rečenice i stavka 3.
ovoga Zakona.

Zapisnik

Članak 286.

\(1\) Svaka odluka glavne skupštine mora se navesti u zapisniku kojega
sastavlja javni bilježnik.

\(2\) U zapisniku se navode mjesto i vrijeme održavanja glavne
skupštine, ime i prezime javnog bilježnika te način i rezultat
glasovanja i utvrđenje predsjednika o donesenim odlukama.

U društvima dionice kojih su uvrštene na uređeno tržište radi trgovanja
utvrđenje o donesenim odlukama obuhvaća za svaku odluku i:

1\. broj dionica na temelju kojih su dani valjani glasovi,

2\. udio temeljnog kapitala društva koji otpada na dionice na temelju
kojih su dani valjani glasovi,

3\. broj glasova danih za pojedinu odluku, glasova danih protiv i prema
okolnostima broj glasova koji bi otpao na one koji su se suzdržali od
glasovanja.

\(3\) Zapisniku treba priložiti popis sudionika na glavnoj skupštini i
dokaz o sazivanju glavne skupštine. Dokaze o sazivanju glavne skupštine
ne treba priložiti, ako su uz navođenje njihova sadržaja navedeni u
zapisniku.

\(4\) Zapisnik potpisuje javni bilježnik. Nije potrebno da se navedu
svjedoci.

\(5\) Uprava odnosno izvršni direktori moraju bez odgađanja po održanoj
glavnoj skupštini dostaviti registarskome sudu javno ovjereni primjerak
zapisnika s prilozima.

\(6\) Društva dionice kojih su uvrštene na uređeno tržište radi
trgovanja moraju u roku od sedam dana nakon što je održana glavna
skupština rezultate glasovanja iz stavka 2. ovoga članka objaviti na
svojim internetskim stranicama.

Pravo dioničara da budu obaviješteni

Članak 287.

\(1\) Uprava, odnosno izvršni direktori moraju na glavnoj skupštini dati
svakome dioničaru na njegov zahtjev obavještenja o poslovima društva,
ako je to potrebno za prosudbu pitanja koja su na dnevnome redu. Obveza
davanja obavještenja odnosi se i na pravne i poslovne odnose društva s
povezanim društvima. Ako je društvo kroz poslovnu godinu steklo vlastite
dionice, uprava, odnosno izvršni direktori moraju u izvješću o stanju
društva, a ako društvo nema obvezu izrade tog izvješća, u bilješkama uz
financijska izvješća navesti razloge stjecanja, broj i nominalni iznos
stečenih dionica, a ako je društvo izdalo dionice bez nominalnog iznosa
njihov broj i iznos temeljnog kapitala koji na njih otpada, stekne li ih
pak naplatnim putem i ono što je za to dalo, vlastite dionice koje je
otuđilo i takve dionice koje još drži. Uprava, odnosno izvršni direktori
društva majke u koncernu dužni su skupštini tog društva kojoj se podnose
godišnja financijska izvješća koncerna i izvješće o stanju koncerna dati
obavještenja i o stanju društava koncerna.

\(2\) Uprava, odnosno izvršni direktori mogu uskratiti davanje
obavijesti samo:

1\. ako bi ono prema razumnoj gospodarskoj prosudbi moglo štetiti
društvu ili s njime povezanome društvu,

2\. o poreznim davanjima ili o visini pojedinih od njih, ako je to u
interesu zaštite povjerljivih podataka ili poslovnog interesa društva,
ili s njime povezanog društva,

3\. o razlici između vrijednosti s kojom su pojedini predmeti navedeni u
poslovnim knjigama društva i njihove više vrijednosti, osim ako glavna
skupština utvrdi godišnja financijska izvješća, ako je to u interesu
zaštite povjerljivih podataka ili poslovnog interesa društva, ili s
njime povezanog društva,

4\. o metodama izrade financijskih izvješća društva i procjene
vrijednosti imovine, prihoda i rashoda ako je uskrata tih obavijesti
potrebna radi urednog rada i primjerenog trajanja glavne skupštine, a
navođenje tih metoda u prilogu spomenutih izvješća dovoljno za to da se
dobije prava slika imovinskog i financijskog stanja te stanja dobiti
društva,

5\. ako bi davanjem obavijesti uprava učinila neku kažnjivu radnju,

6\. ako je obavijest dostupna na internetskoj stranici društva najmanje
sedam dana prije prvog dana održavanja glavne skupštine i za vrijeme
njezina održavanja.

\(3\) Ako je nekome dioničaru zbog njegova svojstva dioničara dana
obavijest izvan glavne skupštine, ona se na glavnoj skupštini mora dati
svakome dioničaru društva na njegov zahtjev pa i onda kada nije potrebna
za prosudbu pitanja koja su na dnevnome redu.(4) Ako je dioničaru
uskraćena obavijest, on može tražiti da se njegovo pitanje i razlog zbog
kojega mu je bio uskraćen odgovor navedu u zapisniku o radu glavne
skupštine.

\(5\) U statutu društva ili u poslovniku o radu glavne skupštine može se
ovlastiti predsjednika glavne skupštine da vremenski primjereno ograniči
ostvarivanje prava dioničara na postavljanje pitanja i za raspravljanje
i to podrobnije urediti. Tu ovlast ima predsjednik glavne skupštine i
ako to nije propisano statutom, odnosno poslovnikom o radu glavne
skupštine kada ograničenje smatra potrebnim za uredan rad i primjereno
trajanje glavne skupštine.

Odluka suda o pravu dioničara da budu obaviješteni

Članak 288. (NN [136/24](https://www.zakon.hr/cms.htm?id=540088))

\(1\) Sud iz članka 40. ovoga Zakona kao isključivo nadležan odlučuje o
zahtjevu dioničara o tome mora li uprava, odnosno izvršni direktori dati
obavještenja. O naknadi troškova postupka sud odlučuje prema slobodnoj
ocjeni.

\(2\) Zahtjev iz stavka 1. ovoga članka može postaviti svaki dioničar
kome nije dano zatraženo obavještenje, a ako je o točki dnevnoga reda na
koju se obavještenje odnosi na glavnoj skupštini donesena odluka, i
svaki dioničar koji je sudjelovao u radu glavne skupštine i u zapisnik
izjavio svoje protivljenje donesenoj odluci. Zahtjev se mora podići u
roku 15 dana od dana kada je održana glavna skupština na kojoj je
odbijeno da se dade obavještenje.

\(3\) Udovolji li sud zahtjevu, obavijest se daje i izvan glavne
skupštine.

**4. Odsjek: Pravo glasa**

Kvorum

Članak 289.

\(1\) Statutom se može odrediti da je za donošenje odluka potrebna
određena zastupljenost dioničara na glavnoj skupštini.

\(2\) Pri sazivanju glavne skupštine mora se odrediti kada će se održati
naredna glavna skupština, ako na onoj koja je sazvana ne bude kvoruma
koji je određen statutom. Ako statutom nije drugačije određeno, tako
održana glavna skupština može valjano odlučivati bez obzira na broj
dioničara koji su na njoj zastupljeni.

Načelo obične većine

Članak 290.

Na glavnoj skupštini odluke se donose većinom danih glasova (obična
većina), ako se zakonom ili statutom ne odredi da je za to potrebna neka
veća većina ili se zahtijeva i ispunjenje dodatnih pretpostavki.

Pravo glasa

Članak 291.

\(1\) Pravo glasa ostvaruje se prema nominalnim iznosima dionica, a na
temelju dionica bez nominalnog iznosa prema njihovu broju. Statutom se
pravo glasa može ograničiti tako da pojedini dioničar ne može imati više
od određenoga najvećega broja glasova ili postotka od svih glasova.
Statutom se može odrediti da se dionicama koje pripadaju nekome
dioničaru smatraju i dionice koje netko drugi drži za njegov račun. Ako
je dioničar trgovačko društvo, statutom se može odrediti da se dionicama
koje mu pripadaju smatraju i dionice društva koje je o njemu ovisno,
društva koje je u odnosu na njega vladajuće, društva koje je s njime
povezano u obliku koncerna ili dionice koje netko treći drži za račun
tih društava. Ne mogu se postaviti ograničenja koja bi se odnosila samo
na pojedine dioničare. Spomenuta ograničenja nisu dopuštena u pogledu
dionica društva s kojima se trguje na organiziranom tržištu vrijednosnih
papira. Ona se ne uzimaju u obzir ni pri donošenju odluka za koje je
zakonom ili statutom propisano da se donose nekom većinom koja se
određuje po temeljnom kapitalu društva.

\(2\) Pravo glasa stječe se potpunom uplatom uloga. Statutom se može
odrediti da se pravo glasa stječe već kada se za dionicu uplati zakonom
ili statutom određeni najniži iznos uloga. Za dionicu za koju se uplati
spomenuti najniži iznos uloga, stječe se pravo na jedan glas. Kod većih
uloga omjer stečenih prava glasa ravna se prema veličini onoga što je
uplaćeno.

\(3\) Ako se statutom ne odredi da se pravo glasa stječe prije potpune
uplate uloga a nijedna dionica još nije u cjelini uplaćena, omjer prava
glasa određuje se prema visini uplaćenih uloga. Pri tome uplata najnižeg
uloga daje pravo na jedan glas. U slučajevima iz prethodnoga i ovoga
stavka dijelovi glasova uzimaju se u obzir samo onda, ako za dioničara
koji ima pravo glasa daju pune glasove.

\(4\) Statut ne može sadržavati odredbe iz stavka 2. i 3. ovoga članka
koje bi se odnosile na pojedine dioničare ili na pojedine rodove
dionica.

\(5\) Zalaganjem dionice dioničar ne gubi pravo glasa.

\(6\) Dioničar može pravo glasa u glavnoj skupštini ostvariti i preko
punomoćnika. Opunomoći li dioničar više od jedne osobe, društvo može
odbiti prihvatiti jednu ili više tako danih punomoći, osim ako se
dionice vode na više računa nematerijaliziranih vrijednosnih papira
istog dioničara, a svaka je punomoć dana za zaseban račun
nematerijaliziranih vrijednosnih papira, ili ako je više punomoći dano
po dionicama koje se vode na skrbničkom računu, a dane punomoći ne
odnose se na ostvarenje prava glasa iz više dionica nego što je zavedeno
na skrbničkom računu. Za davanje punomoći, njezin opoziv i dokazivanje
da je dana u odnosu na društvo potreban je pisani oblik, ako statutom za
to nije predviđen usmeni oblik. Kod društava dionice kojih su uvrštene
na uređeno tržište radi trgovanja za prijenos dokaza o tome da je dana
punomoć moguća je elektronička komunikacija. Punomoć treba predati
društvu i ono je zadržava na čuvanju najmanje tri godine.

\(7\) Način glasovanja određuje se statutom.

Značenje izraza i područje primjene

Članak 291.a (NN [40/19](https://www.zakon.hr/cms.htm?id=39375))

\(1\) U smislu odredbi članaka 291.b do 292. ovoga Zakona

1\. institucionalni ulagatelj je:

a\) društvo koje ima odobrenje obavljati djelatnosti životnog osiguranja
u smislu zakona kojim se uređuje osiguranje,

b\) društvo koje ima odobrenje obavljati djelatnosti reosiguranja u
smislu djelatnosti koja se sastoji od prihvaćanja rizika koje je
ustupilo društvo za osiguranje odnosno društvo za osiguranje iz treće
zemlje ili drugo društvo za reosiguranje odnosno društvo za reosiguranje
iz treće zemlje, pod uvjetom da te djelatnosti obuhvaćaju obveze
životnog osiguranja, a koje nisu isključene na temelju zakona kojim je
uređeno osiguranje,

c\) mirovinsko društvo, obvezni mirovinski fond te dobrovoljni
mirovinski fond i institucija za strukovno mirovinsko osiguranje u
smislu propisa kojim se uređuje osnivanje i poslovanje obveznih odnosno
dobrovoljnih mirovinskih fondova,

d\) mirovinsko osiguravajuće društvo i institucija za strukovno
mirovinsko osiguranje u smislu zakona kojim je uređeno osnivanje i
poslovanje mirovinskih osiguravajućih društava,

2\. upravitelj imovine je:

a\) investicijsko društvo čija je redovna djelatnost ili poslovanje
pružanje jedne ili više investicijskih usluga trećim stranama i/ili
obavljanje jedne ili više investicijskih aktivnosti na profesionalnoj
osnovi u skladu s odredbama zakona kojim se uređuje tržište kapitala
koje ulagateljima pruža usluge upravljanja portfeljem,

b\) upravitelj alternativnog investicijskog fonda (UAIF) kako je
definiran zakonom kojim se uređuju alternativni investicijski fondovi
(AIF) koji ne ispunjavaju uvjete za izuzeće od primjene tog zakona,

c\) društvo za upravljanje kako je definirano zakonom kojim se uređuje
poslovanje društva za upravljanje otvorenim investicijskim fondom s
javnom ponudom,

d\) društvo za investicije koje ima odobrenje za rad u skladu sa zakonom
kojim se uređuje poslovanje društava za upravljanje investicijskim
fondovima s javnom ponudom pod uvjetom da za svoje upravljanje nije
odabralo društvo za upravljanje koje ima odobrenje za rad u skladu s tim
zakonom,

3\. savjetnik pri glasovanju kao osoba koja profesionalno i uz naplatu
analizira izvješća i druge informacije društava kojih su dionice
uvrštene na uređeno tržište radi trgovanja provodi istraživanja, pruža
usluge savjetovanja ili daje preporuke za glasovanje kako bi informirao
ulagatelje u vezi s njihovim odlukama pri glasovanju.

\(2\) Odredbe članaka 291.b do 292. ovoga Zakona primjenjuju se na:

\(a\) institucionalne ulagatelje u mjeri u kojoj oni izravno ili preko
upravitelja imovinom ulažu u dionice uvrštene na trgovanje na uređenom
tržištu,

\(b\) upravitelje imovinom u mjeri u kojoj oni ulažu u dionice uvrštene
na trgovanje na uređenom tržištu za račun ulagatelja,

\(c\) savjetnike pri glasovanju koji imaju sjedište ili središnju
upravu, odnosno poslovni nastan u državi članici Europske unije u mjeri
u kojoj oni dioničarima pružaju usluge u vezi s dionicama trgovačkih
društava koja imaju sjedište u državi članici Europske unije i čije su
dionice uvrštene na trgovanje na uređenom tržištu koje se nalazi ili
posluje u državi članici Europske unije.

Politika sudjelovanja, izvješće o sudjelovanju, glasovanje

Članak 291.b (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Institucionalni ulagatelji i upravitelji imovine javno objavljuju
politiku sudjelovanja koja opisuje njihovo sudjelovanje u društvima u
koja ulažu (politika sudjelovanja) te su u njoj dužni navesti posebice
kako:

1\. ostvaruju članska prava iz dionica, posebice u okviru svoje
strategije ulaganja,

2\. nadgledaju bitne događaje društva u koje ulažu,

3\. razmjenjuju stajališta s organima društva i drugim dionicima u
društvu,

4\. surađuju s drugim dioničarima,

5\. upravljaju sukobima interesa povezanima sa sudjelovanjem.

\(2\) Institucionalni ulagatelji i upravitelji imovine izvješćuju jednom
godišnje kako provode svoju politiku sudjelovanja. U izvješću
objašnjavaju kako općenito glasuju, kako su glasovali o važnijim
odlukama i jesu li koristili usluge savjetnika pri glasovanju.

\(3\) Institucionalni ulagatelji i upravitelji imovine javno objavljuju
kako su glasovali na glavnim skupštinama, osim ako njihovi glasovi nisu
bili bitni zbog sadržaja odluka o kojima se glasovalo ili zbog njihova
zanemarivo niskog sudjelovanja u društvu.

\(4\) Ako institucionalni ulagatelji i upravitelji imovine ne
ispunjavaju u cijelosti ili djelomično jedan ili više zahtjeva koji su
propisani u stavcima 1. do 3. ovoga članka, dužni su objasniti zašto
nisu ispunili te zahtjeve.

\(5\) Informacije iz stavaka 1. do 4. ovoga članka moraju biti besplatno
dostupne na internetskim stranicama institucionalnog ulagatelja i
upravitelja imovine ili drugu besplatnu i javno dostupnu internetsku
stranicu barem tri godine i moraju se najmanje jednom godišnje obnoviti.
Institucionalni ulagatelji mogu umjesto toga uputiti na internetske
stranice upravitelja imovine ako se na njima nalaze informacije iz
stavaka 1. do 4. ovoga članka.

Obveze izvješćivanja institucionalnih ulagatelja i upravitelja imovine

Članak 291.c (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Institucionalni ulagatelji dužni su javno objaviti u kojoj su
mjeri glavni elementi njihove strategije ulaganja u skladu s profilom i
trajanjem njihovih obveza te kako oni pridonose srednjoročnim do
dugoročnim kretanjima vrijednosti njihova portfelja.

\(2\) Ako upravitelj imovine radi za institucionalnog ulagatelja, taj
ulagatelj je dužan javno objaviti podatke o dogovoru s upraviteljem
imovine koji objašnjava kako upravitelj imovine usklađuje svoju
strategiju ulaganja i odluke o ulaganju s profilom i trajanjem obveza
institucionalnog ulagatelja. Izvješće sadrži posebice sljedeće podatke:

1\. uvažavaju li se pri odlučivanju o ulaganju srednjoročna do dugoročna
kretanja društva,

2\. o sudjelovanju u društvu, a posebice kako se koriste članska prava
iz dionice i pozajmljuju vrijednosni papiri,

3\. o metodi, procjeni vrijednosti činidaba po toj metodi i o naknadi
upravitelju imovine za poduzimanje tih činidaba,

4\. kako institucionalni ulagatelj nadgleda dogovoreni promet portfeljem
i projicirane troškove prometa portfeljem,

5\. o trajanju dogovora s upraviteljem imovine.

Ako dogovor s upraviteljem imovine ne sadrži te podatke, institucionalni
ulagatelj mora objasniti zašto je došlo do toga.

\(3\) Institucionalni ulagatelj dužan je na svojim internetskim
stranicama objaviti i učiniti besplatno dostupnim informacije iz
stavaka 1. i 2. ovoga članka, i to na razdoblje od barem tri godine te
ih mora obnoviti najmanje jednom godišnje. Takvu objavu može dati i
upravitelj imovine na svojim internetskim stranicama ili na drugim
besplatnim i javno dostupnim internetskim stranicama ako se na njima
nalaze informacije iz stavaka 1. i 2. ovoga članka, u kojem slučaju je
dovoljno da institucionalni ulagatelj uputi na te stranice.

\(4\) Upravitelji imovine koji su sklopili dogovor u skladu sa stavkom
2. ovoga članka dužni su jednom godišnje podnijeti institucionalnom
ulagatelju izvješće o tome u kojoj su mjeri njihova strategija ulaganja
i njezina provedba u skladu s tim dogovorom i kako pridonose
srednjoročnim do dugoročnim kretanjima vrijednosti njihova portfelja.
Upravitelji imovine mogu umjesto toga objaviti izvješće u skladu sa
stavkom 3. drugom rečenicom ovoga članka. Izvješće sadrži posebice
podatke o:

1\. bitnim srednjoročnim do dugoročnim rizicima,

2\. sastavu portfelja, prometu portfeljem i troškovima prometa
portfeljem,

3\. tome kako se pri donošenju odluke o ulaganju uvažava srednjoročni do
dugoročni razvoj društva,

4\. korištenju usluga savjetnika pri glasovanju,

5\. upravljanju pozajmljivanjem dionica i postupanju u slučaju sukoba
interesa u okviru sudjelovanja u društvima, a posebice u ostvarivanju
prava iz dionice.

Obveze izvješćivanja savjetnika pri glasovanju

Članak 291.d (NN [40/19](https://www.zakon.hr/cms.htm?id=39375))

\(1\) Savjetnici pri glasovanju dužni su jednom godišnje razjasniti jesu
li primjenjivali i primjenjuju li pravila nekog kodeksa ponašanja ili
koja pravila kodeksa ponašanja nisu primjenjivali i ne primjenjuju te
koje su mjere poduzimali umjesto toga. Ako savjetnici pri glasovanju ne
primjenjuju kodeks ponašanja, dužni su javno razjasniti zašto tako
postupaju.

\(2\) Savjetnici pri glasovanju dužni su objaviti jednom godišnje
sljedeće informacije:

1\. bitne karakteristike metoda i modela koje primjenjuju te glavne
izvore informacija kojima se koriste,

2\. postupke uvedene radi osiguranja kvalitete, kao i sprečavanja i
upravljanja mogućim sukobima interesa,

3\. kvalifikacije suradnika koje savjetnik pri glasovanju koristi u svom
radu,

4\. uzimaju li u obzir i, ako to čine, na koji način, uvjete na
nacionalnom tržištu te pravne i regulatorne uvjete i uvjete specifične
za poduzetnike,

5\. bitne karakteristike politike glasovanja koju primjenjuju za
pojedino tržište,

6\. komuniciraju li i kako često s društvima koja su predmet njihova
istraživanja, savjetovanja ili preporuka za glasovanje i s njihovim
dionicima.

\(3\) Informacije iz stavaka 1. i 2. ovoga članka moraju biti javno i
besplatno dostupne na internetskim stranicama savjetnika pri glasovanju
najmanje tri godine od dana objave. Savjetnik pri glasovanju mora ih
obnoviti najmanje jednom godišnje.

\(4\) Savjetnici pri glasovanju dužni su bez odgađanja informirati svoje
klijente o sukobu interesa, kao i o protumjerama koje su poduzeli.

Ostvarenje prava glasa putem kreditnih institucija i osoba koje djeluju
na odgovarajući način

Članak 292. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Posrednik smije ostvarivati pravo glasa na temelju dionica koje mu
ne pripadaju i u pogledu kojih nije kao njihov imatelj upisan u registru
dionica samo ako je za to opunomoćen. Punomoć se može dati samo jednom
određenom posredniku koji je mora čuvati tako da se može ispitati.
Očitovanje volje kojim se daje punomoć mora biti potpuno i smije biti
povezano samo s očitovanjima volje koja se odnose na korištenje pravom
glasa. Ne dade li dioničar izričite upute o glasovanju, opća punomoć
može dati ovlast posredniku da koristi pravo glasa samo onako kako je to
navedeno u prijedlozima te institucije kako će glasovati (stavci 2. i
3.) ili prijedlozima uprave, odnosno izvršnih direktora, nadzornog,
odnosno upravnog odbora društva, a ako se ti prijedlozi međusobno
razlikuju, onako kako je navedeno u prijedlogu nadzornog, odnosno
upravnog odbora (stavak 4). Ponudi li posrednik da će glasovati za neki
od navedenih prijedloga, mora istodobno ponuditi i da će podloge
potrebne za glasovanje do opoziva proslijediti u mjeri u kojoj se
pretpostavlja da je to potrebno udruzi dioničara ili nekom drugom tko će
zastupati dioničara u korištenju pravom glasa po njegovu izboru.
Posrednik je dužan godišnje jasno upozoriti dioničara na mogućnost
svakodobnog opoziva punomoći i promjene opunomoćenika. Dioničaru se mora
putem formulara olakšati davanje uputa za glasovanje o odlukama iz
pojedinih točaka dnevnog reda, davanje i opoziv opće punomoći i davanje
naloga te njihovu izmjenu.

\(2\) Posrednik koji želi na temelju dobivene punomoći koristiti pravo
glasa u skladu s vlastitim istaknutim prijedlozima mora dioničaru te
prijedloge u pogledu odluka iz pojedinih točaka dnevnog reda pravodobno
učiniti dostupnima. Kod tih prijedloga on se mora voditi interesima
dioničara i poduzeti sve organizacijske pripreme da na to ne utječu
njegovi interesi iz drugih poslovnih područja. Mora imenovati jednog
člana poslovodstva da nadzire pridržavanje tih obveza, kao i uredno
korištenje pravom glasa i dokumentaciju o tome. Zajedno s prijedlozima
koje postavlja posrednik mora uputiti na to da će pravo glasa koristiti
u skladu sa svojim istaknutim prijedlozima, ako dioničar pravodobno za
to ne dade neku drugu uputu. Ako je član uprave, odnosno izvršni
direktor ili suradnik posrednika član nadzornog, odnosno upravnog odbora
društva ili član njegove uprave, odnosno izvršni direktor ili suradnik
društva i obrnuto, posrednik mora na to uputiti. Isto to vrijedi i ako
posrednik ima udio u društvu koji po zakonu mora prijaviti nadležnom
nadzornom tijelu ili je s društvom u konzorciju koji je u vrijeme
posljednjih pet godina preuzeo posljednju emisiju vrijednosnih papira
društva.

\(3\) Ako dioničar nije dao upute posredniku za korištenje pravom glasa,
on ga je dužan koristiti u skladu s onim što je predložio, osim ako
prema okolnostima smije zaključiti da bi dioničar, kad bi znao za stanje
stvari, odobrio takvo glasovanje. Odstupi li posrednik pri glasovanju od
upute koju je dobio od dioničara ili, ako te upute nije bilo, od
prijedloga što ga je sam bio objavio, mora o tome izvijestiti dioničara
i navesti razloge za taj svoj postupak. Na vlastitoj glavnoj skupštini
opunomoćeni posrednik smije koristiti pravo glasa na temelju punomoći
samo ako je dioničar dao izričitu uputu za glasovanje o odlukama o
svakoj točki dnevnog reda. Isto to vrijedi i za glasovanje na skupštini
društva u kome posrednik neposredno ili posredno sudjeluje u temeljnom
kapitalu s više od 20%.

\(4\) Posrednik koji na glavnoj skupštini želi koristiti pravo glasa na
temelju punomoći prema prijedlozima organa društva mora dioničarima te
prijedloge učiniti dostupnima, ako to već nije učinjeno na neki drugi
način.

\(5\) Ako to dopušta punomoć koju je dao dioničar, posrednik smije u
postupanju na temelju nje dati punomoć za zastupanje osobama koje nisu
njegovi zaposlenici. Ako se u punomoći drukčije ne određuje, posrednik
koristi pravo glasa u ime onoga koga se to tiče. Ako je u društvu
dopušteno glasovanje pisanim putem ili elektroničkom komunikacijom,
opunomoćeni se posrednik pri glasovanju smije time koristiti. Kao dokaz
ovlasti za glasovanje prema društvu kod društava dionice kojih su
uvrštene na tržište radi trgovanja dovoljno je podnošenje dokaza iz
članka 279. stavka 3. ovoga Zakona. U ostalome moraju se ispuniti
zahtjevi koji su u statutu društva propisani za korištenje pravom glasa.

\(6\) Posrednik smije ostvarivati pravo glasa na temelju dionica koje
glase na ime i koje mu ne pripadaju, ali su u registru dionica upisane
na njegovo ime samo na temelju ovlasti koju za to dobije. Na davanje te
ovlasti na odgovarajući se način primjenjuju odredbe stavaka 1. do 5.
ovoga članka.

\(7\) Na učinak danog glasa ne utječe postupanje protivno odredbama
prethodnih stavaka, osim protivno odredbi stavka 1. prve rečenice ovoga
članka.

\(8\) Odredbe stavaka 1. do 7. ovoga članka na odgovarajući se način
primjenjuju na udruge dioničara, savjetnike pri glasovanju i osobe koje
se na temelju posla koji obavljaju nude dioničarima da će za njih
ostvarivati pravo glasa na glavnoj skupštini društva. To ne vrijedi za
one koji žele ostvarivati pravo glasa za dioničara ako su njegovi
zakonski zastupnici, bračni ili izvanbračni drugovi ili su s njime u
krvnom ili tazbinskom srodstvu do četvrtog stupnja srodstva.

\(9\) Obveza posrednika, savjetnika za glasovanje i osoba koje na
temelju posla koji obavljaju nude dioničarima da će za njih ostvarivati
pravo glasa na glavnoj skupštini društva da nadoknadi štetu nastalu zbog
povrede odredbi iz stavaka 1. do 6. ovoga članka ne može se unaprijed
isključiti ni ograničiti.

Isključenje prava glasa

Članak 293.

\(1\) Nitko ne može ostvarivati pravo glasa za sebe ni za nekoga drugoga
kada se odlučuje o tome da li da mu se dade razrješnica, o njegovu
oslobođenju od neke obveze ili o ostvarenju zahtjeva kojega društvo ima
prema njemu. Za dionice iz kojih dioničar na taj način ne može
ostvarivati pravo glasa, to za njega ne mogu učiniti ni druge osobe.

\(2\) Ništetan je ugovor kojim se dioničar obvezuje da će glasovati po
uputama društva, uprave ili nadzornog, odnosno upravnog odbora društva
ili po uputama ovisnoga društva. Ništetan je i ugovor s kojim se
dioničar obvezuje da će glasovati za svaki prijedlog uprave ili
nadzornog odbora društva.

Sporazumi dioničara

Članak 293.a (NN [136/24](https://www.zakon.hr/cms.htm?id=540088))

\(1\) Sklope li dioničari društva dionicama kojeg se trguje na uređenom
tržištu sporazum koji ima svrhu učvršćenja dioničarske strukture i/ili
ostvarenje postojanog upravljanja u društvu, dužni su o sklapanju takvog
sporazuma bez odgađanja pisano obavijestiti društvo, navodeći koja je
temeljna svrha toga sporazuma i kako se sporazumom ostvaruje.

\(2\) Sporazumima iz stavka 1. ovoga članka smatraju se:

a\) sporazumi o vezanju glasova iz dionica koje pripadaju dioničaru ili
društvu koje je o njemu ovisno, ili iz dionica koje netko drži za račun
dioničara ili društva koje je o njemu ovisno,

b\) sporazumi o ograničenjima slobode raspolaganja dionicama koje
pripadaju dioničaru, društvu koje je o njemu ovisno, ili dionicama koje
netko drži za račun dioničara ili društva koje je o njemu ovisno,

c\) sporazumi o tome da će dioničari zajednički, posredno ili
neposredno, ostvarivati prevladavajući utjecaj u društvu, ili sporazum
na temelju kojega dioničari mogu tako ostvariti prevladavajući utjecaj u
društvu.

\(3\) Čim zaprimi obavijest iz stavka 1. ovoga članka, društvo je dužno
registarskom sudu podnijeti prijavu za upis podatka da je takav sporazum
sklopljen, tko su njegove ugovorne strane, koja je temeljna svrha
sklopljenog sporazuma i kako se ona ostvaruje. Sporazum dioničara ne
prilaže se prijavi.

\(4\) Dioničari su bez odgađanja dužni obavijestiti društvo o prestanku
ili izmjeni sporazuma iz stavka 1. ovoga članka, a društvo je čim
zaprimi tu obavijesti dužno registarskom sudu podnijeti prijavu za upis
podatka o tome da je on prestao ili da je izmijenjen.

\(5\) Ni jedan dioničar iz stavka 1. ovoga članka, društvo koje je o
njemu ovisno, kao ni onaj koji za njegov račun ili račun ovisnoga
društva drži dionice, ne može ostvarivati prava iz dionica dok se o
sporazumu iz stavka 1. ovoga članka ne obavijesti društvo.

\(6\) Društvo koje je primilo obavijest iz stavaka 1. i 4. ovoga članka
može zahtijevati da mu se dokaže sklapanje, izmjena ili prestanak
sporazuma.

\(7\) Odredbe ovoga članka ne primjenjuju se na sporazume koji se odnose
na dionice na koje ne otpada više od dvadesetog dijela temeljnog
kapitala društva.

Glasovanje o prijedlozima dioničara za imenovanja

Članak 294.

Ako dioničar u skladu s odredbom članka 283. ovoga Zakona stavi
prijedlog za izbor članova nadzornog, odnosno upravnog odbora i na
glavnoj skupštini zatraži da se oni izaberu, o njegovu se prijedlogu
mora odlučiti prije odlučivanja o prijedlogu nadzornog, odnosnog
upravnog odbora, ako to traže dioničari koji imaju dionice na koje
otpada najmanje desetina temeljnoga kapitala zastupljenoga na glavnoj
skupštini.

**5. Odsjek: Posebne odluke**

Posebna skupština i odvojeno glasovanje

Članak 295.

\(1\) U ovome Zakonu ili u statutu propisane posebne odluke određenih
dioničara donose se na posebnoj skupštini samo tih dioničara ili
odvojenim glasovanjem na glavnoj skupštini društva, ako zakon ne
određuje što drugo. Na sazivanje posebne skupštine samo tih dioničara,
na njihovo sudjelovanje na njoj kao i na pravo obavještavanja dioničara
primjenjuju se propisi o glavnoj skupštini društva, a na donošenje
posebnih odluka na odgovarajući se način primjenjuju propisi o donošenju
odluka na glavnoj skupštini društva.

\(2\) Sazivanje posebne skupštine samo dioničara koji imaju pravo
glasovati za posebnu odluku ili objavljivanje dnevnoga reda takve
skupštine mogu zahtijevati oni dioničari koji imaju spomenuto pravo
glasa čiji udjeli s kojima mogu sudjelovati u donošenju odluka zajedno
čine najmanje deseti dio svih udjela na temelju kojih se može glasovati
na takvoj skupštini.

**6. Odsjek: Povlaštene dionice bez prava glasa**

Pravo dioničara koji imaju povlaštene dionice

Članak 296.

\(1\) Povlaštene dionice daju dioničaru sva prava iz dionica koje imaju
i drugi dioničari, ali se može odrediti da one ne daju pravo glasa u
glavnoj skupštini društva (povlaštene dionice bez prava glasa).

\(2\) Ako se povlaštenim dioničarima bez prava glasa u jednoj godini ne
isplati ili im se samo djelomično isplati povlašteni iznos na ime dobiti
pa im se to ni ne nadoknadi u narednoj godini pored punog iznosa koji
treba da prime za tu godinu, oni stječu pravo glasa u glavnoj skupštini
društva i imaju ga sve dok im se ne isplate zaostaci. U tom slučaju
povlaštene se dionice uzimaju u obzir pri izračunavanju veličine
sudjelovanja u temeljnome kapitalu koja se traži po zakonu ili po
statutu društva.

Ukidanje ili ograničenje povlaštenosti

Članak 297.

\(1\) Za odluku kojom se ukida ili ograničava povlaštenost potrebna je
suglasnost povlaštenih dioničara.

\(2\) Za izdavanje povlaštenih dionica te dionica koje su s njima
izjednačene potrebna je suglasnost povlaštenih dioničara. Suglasnost
nije potrebna ako je pri davanju povlaštenosti ili, isključi li se
kasnije pravo glasa, pri tome isključenju bilo izričito predviđeno
izdavanje takvih dionica. Povlaštenim dioničarima ne može se oduzeti
pravo da stječu dionice koje se tako izdaju.

\(3\) Povlašteni dioničari daju suglasnost iz stavka 1. ovoga članka
odlukom koja se donosi na posebnoj skupštini tih dioničara ili posebnim
glasovanjem na glavnoj skupštini društva. Za donošenje odluke potrebna
je većina od najmanje tri četvrtine od danih glasova. Statutom se ne
može odrediti da je za to potrebna veća većina niti se može zahtijevati
ispunjenje dodatnih pretpostavki.

\(4\) Ukine li se povlaštenost dionica, one postaju dionice s pravom
glasa.

**Odsjek 6.a: Informiranje dioničara i društva**

Prijenos informacija o korporativnim događajima

Članak 297.a (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Ako društvo dionice kojeg su uvrštene na uređeno tržište radi
trgovanja izravno ne prenese informacije o korporativnim događajima iz
članka 1. točke 3. Provedbene uredbe (EU) 2018/1212 dioničarima, obvezno
ih je elektronički proslijediti posrednicima kako bi ih oni prenijeli
dioničarima.

\(2\) Informacije može prenositi treća osoba koju odredi društvo,
posrednik ili dioničar. Informacije se elektronički prenose posredniku.
Oblik, sadržaj, rokovi za prijenos informacije u skladu sa stavkom 1.
ovoga članka određeni su Provedbenom uredbom (EU) 2018/1212. Prijenos
informacija može se ograničiti na način kako je to određeno u članku 8.
stavku 4. Provedbene uredbe (EU) 2018/1212, a u vezi s tablicom 8.
Priloga Provedbene uredbe (EU) 2018/1212.

\(3\) Svaki pojedini posrednik u lancu dužan je prenijeti informacije iz
stavka 1. ovoga članka koje je primio od drugog posrednika ili društva
posredniku u lancu koji neposredno slijedi u rokovima iz članka 9.
stavka 2. podstavka 2. ili 3. i stavka 7. Provedbene uredbe (EU)
2018/1212, osim ako zna da je neka druga osoba već poslala te
informacije tom posredniku. To vrijedi i za informacije društva dionice
kojeg su uvrštene na uređeno tržište radi trgovanja sa sjedištem u
drugoj državi članici Europske unije. Na odgovarajući se način
primjenjuje prva rečenica stavka 2. ovoga članka.

\(4\) Posrednik je osoba koja pohranjuje vrijednosne papire ili upravlja
vrijednosnim papirima ili vodi depozitne račune za dioničare ili druge
osobe ako te djelatnosti obavlja u vezi s dionicama društva koje ima
sjedište u državi članici Europske unije ili u drugoj državi Sporazuma o
Europskom gospodarskom prostoru.

\(5\) Posrednik u lancu je osoba koja pohranjuje dionice društva za
nekog drugog posrednika. Posljednji posrednik je posrednik koji za
dioničara pohranjuje dionice društva.

Obveza posrednika prenijeti informacije dioničarima

Članak 297.b (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Posljednji posrednik dužan je prenijeti dioničaru informacije koje
je dobio na temelju odredbe članka 297.a stavka 1. ovoga Zakona u skladu
s odredbama članka 2. stavaka 1. i 4., članka 9. stavka 2. podstavka 1.,
stavka 3. i stavka 4. podstavka 3., kao i članka 10. Provedbene uredbe
(EU) 2018/1212. Na odgovarajući se način primjenjuje odredba članka
297.a stavka 2. prve i četvrte rečenice ovoga Zakona.

\(2\) To vrijedi i za informacije društva dionice kojeg su uvrštene na
uređeno tržište radi trgovanja, sa sjedištem u drugoj državi članici
Europske unije.

Obveza posrednika prenijeti informacije društvu i predaja dokaza o
sudjelovanju dionica u temeljnom kapitalu

Članak 297.c (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Posljednji posrednik dužan je prenijeti izravno društvu ili
posredniku u lancu informacije koje je dobio od dioničara društva kojeg
su dionice uvrštene na uređeno tržište radi trgovanja o ostvarivanju
njegovih prava iz dionica. Posrednici moraju proslijediti izravno
društvu ili sljedećem posredniku informacije koje su dobili u skladu s
prvom rečenicom ovoga stavka. Na prosljeđivanje dioničarevih uputa o
ostvarivanju prava iz dionica društva kojeg su dionice uvrštene na
uređeno tržište radi trgovanja posredniku koji je upisan u registar
dionica primjenjuje se na odgovarajući način prva i druga rečenica ovoga
stavka.

\(2\) Dioničar može dati upute za prijenos informacija u skladu sa
stavkom 1. ovoga članka. Na odgovarajući se način primjenjuje članak
297.a stavak 2. prva rečenica ovoga Zakona. Oblik, sadržaj i rokovi za
prijenos informacija u skladu sa stavkom 1. ovoga članka određeni su
člankom 2. stavcima 1. i 3., člankom 8. i člankom 9. stavkom 4.
Provedbene uredbe (EU) 2018/1212. Moguć je pravodoban skupni prijenos i
prosljeđivanje informacija. Stavci 1. i 2. ovoga članka primjenjuju se i
na informacije društva dionice kojeg su uvrštene na uređeno tržište radi
trgovanja sa sjedištem u drugoj državi članici Europske unije.

\(3\) Posljednji posrednik dužan je bez odgađanja predati dioničaru na
njegov zahtjev pisani dokaz o sudjelovanju njegovih dionica u temeljnom
kapitalu radi ostvarivanja prava na glavnoj skupštini u skladu s člankom
5. Provedbene uredbe (EU) 2018/1212 ili prenijeti takav dokaz društvu u
skladu sa stavkom 1. ovoga članka.

Informacije koje društvo ima pravo zahtijevati od posrednika

Članak 297.d (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Društva dionice kojih su uvrštene na uređeno tržište radi
trgovanja smiju zahtijevati od posrednika koji pohranjuje dionice
društva informacije o identitetu dioničara i sljedećem posredniku. Oblik
i sadržaj tog zahtjeva određeni su Provedbenom uredbom (EU) 2018/1212.

\(2\) Informacije o identitetu dioničara podaci su određeni odredbom
članka 3. stavka 2., a u vezi s tablicom 2. slovom C Priloga Provedbene
uredbe (EU) 2018/1212. Za društva koja nisu pravne osobe i nisu
registrirana navest će se njihovi članovi te informacije o njima u
skladu s prvom rečenicom ovoga stavka. Ako na nekoj dionici ima više
ovlaštenika, navest će ih se, kao i informacije o njima u skladu s prvom
rečenicom ovoga stavka.

\(3\) Ako posrednik u lancu nema informacije o identitetu dioničara koje
zatraži društvo, dužan je takav zahtjev proslijediti posredniku koji mu
neposredno prethodi u lancu u roku koji je određen odredbama članka 9.
stavka 6. podstavaka 1., 2. ili 3. treće rečenice i stavka 7. Provedbene
uredbe (EU) 2018/1212, sve dok ne stigne do posljednjeg posrednika.

\(4\) Posljednji posrednik dužan je prenijeti informacije o identitetu
dioničara kako bi odgovorio na zahtjev društva dionice kojih su uvrštene
na uređeno tržište radi trgovanja. Ako društvo zahtijeva da ga informira
neki drugi posrednik u lancu, svaki od posrednika dužan je bez odgađanja
prenijeti informacije tom posredniku ili posredniku koji neposredno
slijedi u lancu sve dok se ne stigne do posrednika od kojeg je društvo
zahtijevalo informacije. Posrednik od kojeg je društvo zahtijevalo
informacije dužan je bez odgađanja proslijediti društvu informacije koje
je dobio od drugih posrednika u lancu. Oblik, sadržaj i rokovi za
odgovor na zahtjev za informiranje određeni su odredbama članaka 2. i
3., članka 9. stavka 6. podstavaka 2. i 3. te stavka 7. Provedbene
uredbe (EU) 2018/1212.

\(5\) Odredbe stavaka 1. do 4. ovoga članka primjenjuju se i na zahtjeve
za informiranje društva dionice kojeg su uvrštene na uređeno tržište
radi trgovanja sa sjedištem u drugoj državi članici Europske unije.

\(6\) Na odredbe ovoga članka na odgovarajući se način primjenjuje prva
rečenica odredbe članka 297.a stavka 2. ovoga Zakona.

Obrada i ispravak dioničarevih osobnih podataka

Članak 297.e (NN [40/19](https://www.zakon.hr/cms.htm?id=39375))

\(1\) Društva i posrednici smiju obrađivati dioničareve osobne podatke
za potrebe identificiranja, komuniciranja s dioničarima, društvima i
posrednicima, ostvarivanja dioničarevih prava, vođenja registra dionica
i suradnje s dioničarima.

\(2\) Saznaju li društva ili posrednici da neki dioničar nije više
dioničar društva, smiju pohranjivati njegove osobne podatke još najdulje
12 mjeseci, uvažavajući pritom druga zakonska pravila. Dopušteno je
dulje pohranjivati osobne podatke ako je to potrebno za vođenje zakonom
propisanih pravnih postupaka.

\(3\) Posrednici neće prekršiti svoje zakonske ni ugovorne obveze ako
društvu ili posredniku u lancu sukladno članku 297.c ovoga Zakona
otkriju informacije o dioničarevu identitetu.

\(4\) Svatko koga se identificira na temelju nepotpunih ili pogrešnih
informacija ima pravo zahtijevati od društva i od posrednika, koji su te
informacije prosljeđivali, da ih bez odgađanja isprave.

Troškovi

Članak 297.f (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Društvo podmiruje nužne posrednikove troškove nastale primjenom
odredbi članaka 297.a do 297.e te u vezi s člankom 281. stavcima 1. i 5.
i člankom 274. stavkom 6. ovoga Zakona ako se temelje na načinu
poduzimanja radnji koji odgovara trenutačnom stanju tehničkog razvoja.
Od toga su izuzeti sljedeći troškovi:

1\. nužni troškovi posljednjeg posrednika koji su nastali prijenosom
informacija dioničarima na druge načine osim elektroničkog u skladu s
člankom 297.b stavkom 1. prvom rečenicom i

2\. u slučaju društva koje je izdalo dionice koje glase na ime, nužni
troškovi posrednika za prijenos i prosljeđivanje informacija od
posrednika koji je upisan u registar dionica do dioničara u skladu s
člankom 281. stavkom 5., a u vezi s člancima 297.a i 297.b ovoga Zakona.

Posrednici objavljuju svoje naknade za troškove za svaku uslugu koja se
obavlja primjenom članaka 297.a do 297.e, članka 281. stavka 1. prve
rečenice i stavka 5., članka 274. stavka 6. i članka 285. stavka 6.
ovoga Zakona. Posrednici objavljuju svoje naknade zasebno za društvo i
za dioničara za kojeg obavljaju uslugu. Nije dopušteno naplaćivati
različite naknade za ostvarivanje prava u Republici Hrvatskoj i
inozemstvu, osim ako je to iznimno opravdano i ako je razlika posljedica
različitih stvarnih troškova nastalih obavljanjem usluge.

\(2\) Na obveze iz članaka 297.a do 297.e, članka 125. stavka 1. prve
rečenice, stavaka 2. i 5. ovoga Zakona, kao i obveze u pogledu potvrda
iz članka 274. stavka 6. i članka 285. stavka 6. ovoga Zakona
primjenjuju se i odredbe Provedbene uredbe (EU) 2018/1212.

**7. Odsjek: Posebna revizija**

Imenovanje posebnih revizora

Članak 298. (NN [114/22](https://www.zakon.hr/cms.htm?id=53938))

\(1\) Radi ispitivanja radnji koje su provedene u osnivanju društva,
ispitivanja vođenja poslova društva te mjera poduzetih za povećanje ili
smanjenje temeljnoga kapitala društva, glavna skupština može običnom
većinom glasova imenovati posebne revizore društva. U glasovanju o
imenovanju posebnih revizora ne može u svoje ni u tuđe ime sudjelovati
član uprave, odnosno izvršni direktor, te član nadzornog, odnosno
upravnog odbora, ako se ispitivanje revizora odnosi na ocjenu rada
nekoga člana tih organa ili je u vezi s pokretanjem sudskog spora između
društva i nekoga od tih osoba. Član uprave i nadzornog odbora ne može
tada ostvarivati pravo glasa ni putem neke druge osobe.

\(2\) Odbije li glavna skupština imenovati posebne revizore, učinit će
to sud na prijedlog dioničara koji zajedno imaju dionice koje čine
najmanje dvadeseti dio temeljnoga kapitala društva, ako postoji
opravdana sumnja u to da su pri osnivanju društva učinjene nepravilnosti
ili da su grubo povrijeđeni zakon, odnosno statut. Podnositelji
prijedloga moraju pohraniti u društvu, kod javnog bilježnika ili kod
financijske institucije koja se bavi čuvanjem vrijednosnih papira
isprave o dionicama, ako ih je društvo izdalo, za vrijeme dok se ne
odluči o njihovu prijedlogu i učiniti vjerodostojnim da su najmanje tri
mjeseca prije održavanja glavne skupštine bili dioničari društva.

\(3\) Prijedlog iz stavka 2. ovoga članka mora se podnijeti sudu u roku
od 15 dana od dana održavanja glavne skupštine na kojoj je odbijen
prijedlog da se imenuju posebni revizori.

\(4\) Za posebnog revizora može se imenovati samo osoba koja ispunjava
uvjete za ovlaštenog revizora i bavi se tim poslom.

\(5\) Ako glavna skupština imenuje posebnog revizora, sud će na
prijedlog dioničara čije se dionice odnose na najmanje deseti dio
temeljnog kapitala društva ili najmanje na 1.000.000,00 eura tog
kapitala umjesto njega imenovati drugog revizora ako se razlog za to
nalazi u osobi revizora kojeg je imenovala glavna skupština, osobito ako
imenovani revizor nema potrebna stručna znanja za obavljanje revizije,
ako je prezauzet ili postoje sumnje u njegovu pouzdanost. Prijedlog se
mora postaviti u roku od četrnaest dana od dana održavanja glavne
skupštine na kojoj je donesena odluka o imenovanju revizora. Prije
donošenja odluke sud treba saslušati revizora kojeg je imenovala glavna
skupština.

Prava posebnih revizora. Izvješće revizora

Članak 299.

\(1\) Uprava, odnosno izvršni direktori moraju dopustiti posebnim
revizorima da pregledaju poslovne knjige i dokumentaciju te sve ono što
čini imovinu društva.

\(2\) Posebni revizori mogu tražiti od članova uprave, odnosno izvršnih
direktora i članova nadzornog, odnosno upravnog odbora sva objašnjenja i
dokaze koji su potrebni za njihov rad.

\(3\) Prava iz stavka 1. i 2. ovoga članka posebni revizori imaju i u
odnosu na povezana društva.

\(4\) O svome nalazu posebni revizori moraju podnijeti pisano izvješće.
Revizori ga moraju potpisati i bez odgađanja predati upravi društva i
sudskom registru kod kojega je društvo upisano. Na zahtjev svakog
dioničara uprava mu mora dati primjerak izvješća. Uprava, odnosno
izvršni direktori moraju izvješće podnijeti nadzornom, odnosno upravnom
odboru i staviti ga na dnevni red naredne glavne skupštine.

Troškovi posebne revizije

Članak 300.

\(1\) Posebni revizori društva imaju pravo na naknadu izdataka i na
primjerenu nagradu za svoj rad.

\(2\) Imenuje li sud revizore, on određuje i naknadu troškova te
primjerenu nagradu koji im pripadaju.

\(3\) Podnositelj prijedloga za imenovanje posebnih revizora dužan je
društvu nadoknaditi plaćene sudske troškove i troškove posebne revizije
ako je namjerno ili s grubom nepažnjom iznesenim tvrdnjama ishodio da se
obavi posebna revizija, a izvješće revizora je pozitivno. Troškove
revizije snosi društvo.

#### Odjeljak 5.a UTVRĐENJE GODIŠNJIH FINANCIJSKIH IZVJEŠĆA

Sastavljanje financijskih izvješća

Članak 300.a

Financijska izvješća sastavlja uprava, odnosno izvršni direktori u
skladu s propisima o računovodstvu.

Podnošenje financijskih izvješća nadzornom, odnosno upravnom odboru

Članak 300.b

\(1\) Uprava, odnosno izvršni direktori dužni su podnijeti nadzornom,
odnosno upravnom odboru godišnja financijska izvješća i izvješće o
stanju društva, ako ga je društvo dužno izraditi, bez odgađanja od kada
ih sastave. To vrijedi i za društvo majku u koncernu u pogledu godišnjih
financijskih izvješća koncerna i izvješća o stanju koncerna.

\(2\) Istodobno s podnošenjem godišnjih financijskih izvješća uprava,
odnosno izvršni direktori dužni su nadzornom, odnosno upravnom odboru
predočiti i prijedlog odluke o upotrebi dobiti koji želi predložiti
glavnoj skupštini za donošenje (podjelu dioničarima, unos u rezerve,
zadržanu dobit).

\(3\) Svaki član nadzornog, odnosno upravnog odbora ima pravo pregledati
financijska izvješća, izvješće o stanju društva i izvješće revizora.
Treba ih dostaviti svakom članu nadzornog odbora, a ako taj odbor tako
odluči i članovima njegovih komisija.

Ispitivanje od strane nadzornog, odnosno upravnog odbora

Članak 300.c

\(1\) Nadzorni, odnosno upravni odbor mora ispitati godišnja financijska
izvješća, izvješće o stanju društva, ako ga je društvo dužno izraditi, i
prijedlog odluke o upotrebi dobiti. U koncernu nadzorni, odnosno upravni
odbor društva majke dužan je ispitati i financijska izvješća na razini
koncerna i izvješće o stanju koncerna. Ako godišnja financijska izvješća
ispituje revizor, dužan je sudjelovati u radu sjednice nadzornog,
odnosno upravnog odbora i njegove komisije na kojoj se ona ispituju,
izvijestiti o svom izvješću i dati objašnjenja koja se od njega traže.

\(2\) Nadzorni, odnosno upravni odbor mora u pisanom obliku izvijestiti
glavnu skupštinu o rezultatima ispitivanja iz stavka 1. ovoga članka. U
tom izvješću mora navesti na koji je način i u kojem opsegu u toku
poslovne godine ispitao vođenje poslova društva. U društvima dionice
kojih su uvrštene na uređeno tržište radi trgovanja u spomenutom se
izvješću mora navesti i koje komisije ima nadzorni, odnosno upravni
odbor te koliko je sjednica tog odbora održano kao i broj održanih
sjednica svake komisije. Nadzorni, odnosno upravni odbor mora zauzeti
stav i o izvješću revizora. U izvješću se mora navesti ima li nadzorni,
odnosno upravni odbor primjedaba na podnesena mu izvješća i daje li
suglasnost na godišnja financijska izvješća koja mu je podnijela uprava,
odnosno izvršni direktori. Odredbe rečenica 3. i 4. ovoga stavka na
odgovarajući se način primjenjuju i na ispitivanje financijskih izvješća
društva majke u koncernu.

\(3\) Nadzorni, odnosno upravni odbor je dužan svoje izvješće dostaviti
upravi, odnosno izvršnim direktorima u roku od mjesec dana nakon što su
mu podnesena sva izvješća koja treba ispitati. Ne postupi li tako,
uprava, odnosno izvršni direktori dužni su mu dati dodatni rok za
dostavljanje spomenutog izvješća koji ne može biti dulji od mjesec dana.
Ne dostavi li nadzorni, odnosno upravni odbor svoje izvješće ni u tom
roku, smatra se da nije dao suglasnost na izvješća uprave, odnosno
izvršnih direktora što vrijedi i kada je riječ o godišnjim financijskim
izvješćima društva majke u koncernu.

Utvrđenje godišnjih financijskih izvješća od strane uprave i nadzornog,
odnosno upravnog odbora

Članak 300.d

\(1\) Dade li nadzorni, odnosno upravni odbor suglasnost na godišnja
financijska izvješća, time su ih utvrdili uprava i nadzorni, odnosno
izvršni direktori i upravni odbor, ako oni ne odluče da se utvrđenje tih
izvješća prepusti glavnoj skupštini. Odluke uprave i nadzornog, odnosno
izvršnih direktora i upravnog odbora o tome moraju se navesti u izvješću
nadzornog, odnosno upravnog odbora glavnoj skupštini i moraju mu se
priložiti.

\(2\) Nakon što uprava i nadzorni, odnosno izvršni direktori i upravni
odbor ili glavna skupština utvrde godišnja financijska izvješća društva
i konsolidirana financijska izvješća kada su obvezna, uprava, odnosno
izvršni direktori društva dužni su ih, zajedno s godišnjim izvješćem o
stanju društva, ako ga je društvo dužno izraditi i konsolidiranim
godišnjim izvješćem društva te izvješćem revizora bez odgađanja predati
u sudski registar radi upisa predaje i objave tog upisa.

Utvrđenje godišnjih financijskih izvješća od strane glavne skupštine

Članak 300.e

\(1\) Glavna skupština utvrđuje godišnja financijska izvješća kada joj
uprava i nadzorni, odnosno izvršni direktori i upravni odbor prepuste da
to učini ili kada nadzorni, odnosno upravni odbor ne dade suglasnost na
spomenuta izvješća koja joj podnese uprava, odnosno izvršni direktori.
Isto vrijedi i kada je riječ o godišnjim financijskim izvješćima društva
majke u koncernu.

\(2\) Pri utvrđivanju godišnjih financijskih izvješća primjenjuju se
propisi kojima se uređuje sastavljanje tih izvješća. Glavna skupština
smije pri utvrđenju godišnjih financijskih izvješća rasporediti u
rezerve društva samo iznose koje u njih treba unijeti po zakonu i
statutu.

\(3\) Izmijeni li glavna skupština godišnje financijsko izvješće koje je
ispitao revizor, njena odluka o utvrđenju tog izvješća i odluka o
upotrebi dobiti imaju pravni učinak tek nakon što ih ispita revizor i o
tome podnese izvješće bez rezerve. Te su odluke ništetne ako revizor ne
podnese izvješće bez rezerve u roku od dva tjedna od dana njihova
donošenja.

#### Odjeljak 5.b PRIJENOS DIONICA MANJINSKIH DIONIČARA

Prijenos dionica uz plaćanje otpremnine

Članak 300.f

\(1\) Glavna skupština može na zahtjev dioničara koji ima dionice koje
se odnose na najmanje 95 % temeljnog kapitala društva (glavnog
dioničara) donijeti odluku na temelju koje mu se prenose dionice
manjinskih dioničara uz plaćanje tim dioničarima primjerene otpremnine u
novcu.

\(2\) Za utvrđenje ima li glavni dioničar dionice koje se odnose na
najmanje 95 % temeljnog kapitala društva primjenjuje se odredba članka
474. stavka 2. i 4. ovoga Zakona.

Otpremnina u novcu

Članak 300.g (NN [34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Glavni dioničar određuje iznos otpremnine u novcu koji treba
isplatiti manjinskim dioničarima i pritom mora uzeti u obzir prilike
društva u vrijeme donošenja odluke glavne skupštine. Uprava, odnosno
izvršni direktori društva mu moraju pritom dati na uvid svu potrebnu
dokumentaciju i pružiti potrebna obavještenja.

\(2\) Na iznos otpremnine obračunava se kamata koja se određuje, za
svako polugodište, uvećanjem referentne stope iz zakona kojim se uređuje
financijsko poslovanje i predstečajna nagodba za tri postotna poena za
vrijeme od upisa odluke glavne skupštine o prijenosu dionica u sudski
registar pa do isplate manjinskim dioničarima. Time se ne isključuje
odgovornost za eventualnu drugu štetu.

\(3\) Prije nego što uprava društva sazove glavnu skupštinu glavni
dioničar joj je dužan predati izjavu banke kojom ona solidarno jamči da
će glavni dioničar manjinskim dioničarima isplatiti otpremninu uvećanu
za pripadajuće kamate bez odgađanja po upisu odluke glavne skupštine o
prijenosu dionica u sudski registar. Umjesto izjave banke može se
predati potvrda središnjeg depozitorija sa sjedištem u Republici
Hrvatskoj da je glavni dioničar uplatio na račun središnjeg depozitorija
novac potreban za plaćanje otpremnine uvećan za tromjesečni iznos kamata
iz kojeg iznosa će se bez odgađanja po upisu odluke glavne skupštine u
sudski registar dioničarima isplatiti otpremnina uvećana za pripadajuće
kamate. Iznos novca koji glavni dioničar uplati na račun središnjeg
depozitorija vodi se na računu posebne namjene i ne ulazi u
likvidacijsku ili stečajnu masu središnjeg depozitorija niti se na tim
sredstvima može pokrenuti ovrha radi namirenja tražbine prema središnjem
depozitoriju, osim tražbine na isplatu otpremnine i pripadajućih kamata
ili tražbine na povrat uplaćenih sredstava glavnom dioničaru.

Priprema glavne skupštine

Članak 300.h

\(1\) U objavi dnevnog reda glavne skupštine koja odlučuje o prijenosu
dionica moraju se navesti:

1\. tvrtka i sjedište glavnog dioničara, a ako je to fizička osoba,
njeno ime, prezime i prebivalište,

2\. iznos otpremnine koju je odredio glavni dioničar.

\(2\) Glavni dioničar mora glavnoj skupštini podnijeti pisano izvješće i
u njemu iznijeti pretpostavke za prijenos dionica te obrazložiti
primjerenost otpremnine koju mora isplatiti u novcu. Primjerenost
otpremnine moraju ispitati jedan ili više vještaka koje na zahtjev
glavnog dioničara imenuje sud iz članka 40. ovoga Zakona. Ovdje se na
odgovarajući način primjenjuju odredbe članka 481.a ovoga Zakona.

\(3\) Od dana sazivanja glavne skupštine u poslovnim prostorijama u
sjedištu društva moraju se radi slobodnog uvida dioničarima izložiti:

1\. prijedlog odluke glavne skupštine o prijenosu dionica,

2\. godišnja financijska izvješća za tri posljednje godine, a ako je
društvo dužno izraditi izvješće o stanju društva, i ta izvješća za isto
razdoblje,

3\. izvješće glavnog dioničara iz stavka 2. ovoga članka,

4\. izvješće vještaka iz stavka 2. ovoga članka.

\(4\) Svakome se dioničaru na njegov zahtjev mora besplatno i bez
odgađanja dati preslike akata iz stavka 3. ovoga članka.

\(5\) Društvo nema obveze iz stavka 3. i 4. ovoga članka ako su isprave
iz stavka 3. ovoga članka bile isto to vrijeme dostupne na internetskoj
stranici društva.

Provedba glavne skupštine

Članak 300.i

Na glavnoj skupštini moraju se učiniti dostupnim akti iz članka 300.h
stavka 3. ovoga Zakona. Glavnom dioničaru se može omogućiti da na
početku raspravljanja usmeno obrazloži prijedlog odluke o prijenosu
dionica i primjerenost visine otpremnine koju za to treba platiti.

Upis odluke o prijenosu dionica u sudski registar

Članak 300.j

\(1\) Uprava, odnosno izvršni direktori društva moraju podnijeti prijavu
registarskom sudu za upis odluke glavne skupštine o prijenosu dionica u
sudski registar. Prijavi se mora priložiti zapisnik s glavne skupštine u
kome se navodi odluka o prijenosu dionica i prilozi toj odluci u
izvorniku ili u javno ovjerenoj preslici.

\(2\) Uprava, odnosno izvršni direktori u prijavi daju izjavu da odluka
glavne skupštine nije pobijana u roku u kome se to moglo učiniti ili da
je podignuta tužba za pobijanje pravomoćno odbijena.

\(3\) Upisom odluke o prijenosu dionica u sudski registar sve dionice
manjinskih dioničara prenose se glavnom dioničaru. Ako su za te dionice
izdane isprave, u njih se do prijenosa isprava glavnom dioničaru upisuje
zahtjev manjinskih dioničara za isplatom otpremnine.

\(4\) Stječe li upisom odluke glavne skupštine o prijenosu dionica sve
dionice društva jedan dioničar, zajedno s prijavom za upis odluke glavne
skupštine o prijenosu dionica podnosi se i prijava za upis podataka iz
članka 189.a. ovoga Zakona.

Sudsko ispitivanje primjerenosti otpremnine

Članak 300.k

\(1\) Odluka o prijenosu dionica ne može se pobijati tužbom zbog toga
što iznos otpremnine koji je odredio glavni dioničar nije primjeren. Ako
iznos otpremnine nije primjeren, odredit će ga na zahtjev manjinskog
dioničara sud iz članka 40. ovoga Zakona. Isto vrijedi i ako glavni
dioničar ne ponudi iznos otpremnine u novcu ili to ne učini onako kako
bi to trebao učiniti, a tužba kojom se pobija donesena odluka nije
podignuta ili se to ne učini u za to propisanom roku, ona bude povučena
ili pravomoćno odbijena.

\(2\) Zahtjev iz stavka 1. ovoga članka može se postaviti sudu samo u
roku od dva mjeseca od dana od kada se po odredbama članka 64. ovoga
Zakona smatra da je objavljen upis odluke o prijenosu dionica u sudski
registar.

\(3\) Više postupaka koji se vode sud će spojiti. Odredi li sud da iznos
otpremnine koji je odredio glavni dioničar nije primjeren i da ju je
glavni dioničar dužan platiti u većem iznosu, ili da je glavni dioničar
dužan platiti otpremninu koju odredi ako je glavni dioničar nije ponudio
ili to nije učinio onako kako je to trebao učiniti, naložit će glavnom
dioničaru da dioničarima koji su sudjelovali u postupku nadoknadi
troškove potrebne za vođenje postupka.

\(4\) Odluka suda o visini otpremnine iz stavka 3. ovoga članka djeluje
prema svim manjinskim dioničarima neovisno o tome jesu li sudjelovali u
postupku u kojemu je određena.

#### Odjeljak 6. IZMJENA STATUTA

Odluka glavne skupštine

Članak 301.

\(1\) Statut se može izmijeniti odlukom glavne skupštine. Glavna
skupština može ovlastiti nadzorni, odnosno upravni odbor da izmijeni
statut samo ako se radi o usklađivanju njegova teksta.

\(2\) Za odluku glavne skupštine o izmjeni statuta potrebno je da se za
nju dadu glasovi koji predstavljaju najmanje tri četvrtine temeljnoga
kapitala zastupljenoga na glavnoj skupštini pri odlučivanju o statutu.
Statutom se može odrediti da je za to potrebna veća većina a može se
zahtijevati i ispunjenje dodatnih pretpostavki.

\(3\) Ako bi izmjenom statuta došlo do promjene dotadašnjeg odnosa među
rodovima dionica na štetu nekoga roda dionica, za donošenje odluke
potrebna je suglasnost dioničara onoga roda dionica na čiju se štetu
treba izmijeniti statut. Ti dioničari daju suglasnost u obliku posebne
odluke iz članka 295. ovoga Zakona.

Suglasnost dioničara

Članak 302.

\(1\) Odluka kojom se dioničarima stavljaju dodatne obveze može se
donijeti samo uz suglasnost svih dioničara na koje se to odnosi.

\(2\) Isto vrijedi i za odluku kojom je za prijenos dionica i
privremenica potrebna suglasnost društva.

Upis izmjene statuta u sudski registar

Članak 303.

\(1\) Registarskome sudu mora se podnijeti prijava za upis svake izmjene
statuta u sudski registar. Prijavi se mora priložiti potpuni tekst
statuta, koji je ovjeren od strane javnog bilježnika. Javni bilježnik
mora potvrditi da izmijenjene odredbe statuta i odluka o izmjeni te
neizmijenjene odredbe statuta koji se nalazi kod registarskoga suda u
potpunosti odgovaraju tekstu statuta koji se prilaže prijavi. Ako je za
izmjenu statuta potrebno odobrenje državnog organa, prijavi se mora
priložiti i to odobrenje.(2) Ako se izmjena ne odnosi na podatke iz
članka 189. ovoga Zakona, pri predlaganju upisa je dovoljno pozivanje na
isprave koje se nalaze u sudu. Odnosi li se izmjena na podatke čiji se
sadržaj mora objaviti, mora se objaviti i ta promjena.

\(3\) Izmjena statuta je valjana tek od njezina upisa u sudski registar.

Odjeljak 7. POVEĆANJE TEMELJNOGA KAPITALA

##### Pododjeljak 1. Povećanje temeljnoga kapitala ulozima

Pretpostavke

Članak 304.

\(1\) Odluka o povećanju temeljnoga kapitala društva ulozima donosi se
glasovima koji predstavljaju najmanje tri četvrtine temeljnoga kapitala
zastupljenoga na glavnoj skupštini pri donošenju odluke. Statutom se
može odrediti da je za to potrebna i drugačija većina s time da ne može
biti manja od većine glasova koji predstavljaju dvije trećine temeljnog
kapitala zastupljenog na glavnoj skupštini pri donošenju odluke, ali se
za izdavanje povlaštenih dionica bez prava glasa može odrediti samo veća
većina glasova zastupljenoga kapitala na glavnoj skupštini pri donošenju
odluke. Njime se može tražiti i ispunjenje dodatnih pretpostavki.
Povećanje temeljnoga kapitala društva ulozima moguće je samo izdavanjem
novih dionica. U društvu koje je izdalo dionice bez nominalnog iznosa
mora se povećati ukupan broj tih dionica u omjeru povećanja temeljnog
kapitala i temeljnog kapitala prije povećanja.

\(2\) Ako su izdane dionice više rodova, za odluku glavne skupštine o
povećanju temeljnoga kapitala društva potrebna je suglasnost dioničara
svakoga roda dionica. Dioničari svakoga roda dionica koje daju pravo
glasa donose o tome posebnu odluku na način propisan u stavku 1. ovoga
članka.

\(3\) Ako se nove dionice izdaju za veći iznos od dijela temeljnog
kapitala koji na njih otpada, u odluci o povećanju temeljnoga kapitala
društva mora se odrediti iznos ispod kojega se dionice neće izdati.

\(4\) Ne može se povećati temeljni kapital društva dok se ne uplate svi
dotadašnji ulozi, osim ako on nije uplaćen u samo neznatnome dijelu.

Povećanje kapitala ulozima u stvarima i u pravima

Članak 305.

\(1\) Ako se ulažu stvari i prava (članak 176. stavak 1. i 2.), u odluci
o povećanju temeljnoga kapitala društva moraju se navesti predmet ili
pravo koje društvo stječe ulaganjem, osoba od koje ih društvo stječe i
nominalni iznos dionica koje se stječu takvim ulaganjem, a ako se izdaju
dionice bez nominalnog iznosa, samo njihov broj. Odluka o tome može se
donijeti samo ako su ulaganje stvari i prava te navedena utvrđenja bili
izričito i uredno objavljeni.

\(2\) Ne navedu li se utvrđenja iz prethodnoga stavka ovoga članka,
prema društvu su bez učinka ugovori o unosu stvari i prava te pravne
radnje učinjene da bi se oni ispunili. Upiše li se u sudski registar da
je povećan temeljni kapital društva, nepostupanje na način iz stavka 1.
ovoga članka ne utječe na valjanost toga povećanja. Dioničar mora
uplatiti iznos za koji su dionice izdane.

\(3\) Povećanje kapitala ulozima u stvarima i u pravima moraju
pregledati jedan ili više revizora. Za to se na odgovarajući način
primjenjuju odredbe članka 182. stavka 3. i 4. članka 183. i članka 184.
ovoga Zakona. Sud će odbiti upis u registar ako je vrijednost uloga u
stvarima i u pravima znatno manja od temeljnog kapitala koji se odnosi
na dionice koje se za to daju.

Povećanje temeljnog kapitala ulozima u stvarima i pravima bez revizije
povećanja temeljnog kapitala

Članak 305.a

\(1\) Pri povećanju temeljnog kapitala ulaganjem stvari, odnosno prava
nije potrebna revizija povećanja temeljnog kapitala ako su za to
ispunjene pretpostavke iz članka 185.a ovoga Zakona. Ako se revizija ne
provodi, primjenjuju se odredbe ovoga članka Zakona.

\(2\) Uprava, odnosno izvršni direktori moraju u glasilu društva
objaviti datum odluke o povećanju temeljnog kapitala i podatke iz članka
187.a stavaka 1. ovoga Zakona. U sudski se registar ne može upisati da
je temeljni kapital povećan prije isteka četiri tjedna od spomenute
objave.

\(3\) Ako su ispunjene pretpostavke iz članka 185.a stavka 2. ovoga
Zakona, sud će na zahtjev dioničara koji su u vrijeme donošenja odluke o
povećanju temeljnog kapitala zajedno imali dionice na koje se odnosi
najmanje pet posto temeljnog kapitala i još ih drže na dan podnošenja
zahtjeva imenovati jednoga ili više revizora. Zahtjev treba postaviti do
dana upisa u sudski registar da je temeljni kapital povećan. Prije
donošenja odluke sud će saslušati članove uprave, odnosno izvršne
direktore društva. Ovdje se primjenjuju odredbe članka 40. stavka 2. i
3. ovoga Zakona.

\(4\) U daljnjem postupku na odgovarajući se način primjenjuju odredbe
članka 183. i 184. ovoga Zakona.

Prijava upisa odluke u sudski registar

Članak 306.

\(1\) Odluka o povećanju temeljnog kapitala mora se podnijeti sudu radi
upisa u sudski registar. Tome treba priložiti izvješće revizora iz
stavka 3. članka 305.a ovoga Zakona. Ako se u društvo ulaže stvar,
odnosno pravo a nema obveze da se provede revizija povećanja temeljnog
kapitala i ako je unaprijed objavljen datum odluke o povećanju kapitala
(članak 305.a stavak 3.), podnositelji prijave moraju u njoj samo
izjaviti da im nije poznato da bi nakon objave odluke o povećanju
temeljnog kapitala nastupile okolnosti iz članka 185.a stavka 2. ovoga
Zakona.

\(2\) U prijavi moraju se navesti ulozi u dotadašnji temeljni kapital
koji još nisu uplaćeni i zašto se ne može postići da se oni uplate.

\(3\) Prijavi iz stavka 1. ovoga članka treba priložiti izvješće
revizora iz članka 305. stavka 3. ili isprave iz članka 187.a stavka 3.
ovoga Zakona i dokaz kada su u glasilu društva objavljeni podaci iz
članka 305.a stavka 2. ovoga Zakona.

\(4\) Sud će odbiti upis odluke u registar ako je vrijednost uloga u
stvarima i pravima znatno manja od temeljnog kapitala koji se odnosi na
dionice koje se za to daju.

Upis novih dionica

Članak 307.

\(1\) Nove dionice upisuju se pisanom izjavom (upisnicom) iz koje mora
biti vidljivo sudjelovanje upisnika s dionicama navedenim po broju,
njihovim nominalnim iznosima, pri izdavanju dionica bez nominalnog
iznosa njihovim brojem, a ako se radi o dionicama u više rodova i rodu
dionica. Ona mora sadržavati:

1\. dan kada je donesena odluka o povećanju kapitala,

2\. iznos za koji se dionice izdaju, iznos utvrđenih uplata te opseg
dodatnih obveza,

3\. utvrđenja učinjena glede povećanja kapitala unosom stvari i prava, a
ako se izdaju dionice više rodova, ukupan iznos temeljnog kapitala koji
otpada na dionice, svakoga roda,

4\. vrijeme kada upis prestaje obvezivati ako se do tada ne upiše u
sudski registar da je provedeno povećanje kapitala.

\(2\) Ništetne su upisnice koje ne sadržavaju te navode ili sadržavaju
ograničenja osim onoga iz stavka 1. točke 4. ovoga članka.

\(3\) Upisnik koji je na temelju upisnice ostvarivao prava kao dioničar
ili ispunjavao obveze ne može se pozvati na ništetnost ili na
neobveznost upisnice, ako je u sudskom registru upisano da je provedeno
povećanje temeljnoga kapitala društva.

\(4\) Ograničenje koje nije sadržano u upisnici ne djeluje prema
društvu.

\(5\) Stavci 1. do 4. ovoga članka ne primjenjuju se u slučajevima u
kojima se primjenjuju propisi posebnog zakona kojim se uređuje izdavanje
vrijednosnih papira.

Pravo prvenstva pri upisu novih dionica

Članak 308. (NN [40/19](https://www.zakon.hr/cms.htm?id=39375))

\(1\) Svakome dioničaru koji to zatraži mora se dati pravo da upiše onaj
dio novih dionica koji odgovara njegovom udjelu u dotadašnjem temeljnom
kapitalu društva. Za ostvarenje prava prvenstva pri upisu mora se
odrediti rok od najmanje 14 dana.

\(2\) Prava na upis novih dionica mogu se nekome dati samo pod uvjetom
da su očuvana prava dioničara na upis.

\(3\) Uprava, odnosno izvršni direktori moraju u glasilu društva
objaviti i proslijediti, u skladu s odredbom članka 297.a ovoga Zakona,
iznos za koji se dionice izdaju ili osnove za njegovo određivanje i rok
iz stavka 1. ovoga članka. Ako su navedene samo osnove za određenje
spomenutog iznosa, mora se najkasnije tri dana prije isteka roka za upis
dionica u glasilu društva i putem elektronskog informativnog medija
objaviti iznos za koji se dionice izdaju.

\(4\) Pravo prvenstva pri upisu dionica može se odlukom o povećanju
temeljnoga kapitala isključiti u cjelini ili djelomično. Takva se odluka
donosi uz ispunjenje pretpostavki koje se zakonom ili statutom traže za
donošenje odluke o povećanju temeljnoga kapitala, glasovima koji
predstavljaju najmanje tri četvrtine glasova temeljnoga kapitala
zastupljenoga na glavnoj skupštini pri donošenju te odluke. Statutom se
može odrediti da je za to potrebna veća većina a može se zahtijevati i
ispunjenje dodatnih pretpostavki.

\(5\) Odluka kojom se to pravo u potpunosti ili djelomično isključuje
može se donijeti samo onda ako je isključenje bilo izričito i uredno
objavljeno. Uprava, odnosno izvršni direktori moraju glavnoj skupštini
učiniti dostupnim izvješće o razlogu za djelomično ili potpuno
isključenje prava prvenstva pri upisu dionica. U izvješću mora se
obrazložiti predloženi iznos za koji se namjeravaju izdati dionice.

\(6\) Isključenjem prava prvenstva pri upisu dionica ne smatra se kada
po odluci glavne skupštine nove dionice treba preuzeti kreditna, odnosno
financijska institucija uz obvezu da ih ponudi dioničarima. Uprava,
odnosno izvršni direktori moraju u glasilu društva objaviti ponudu
kreditne, odnosno financijske institucije uz navođenje onoga što se mora
platiti za dionice i rok za prihvat ponude. Isto vrijedi ako netko drugi
stavi ponudu da će preuzeti dionice i ponuditi ih dioničarima na upis.

Prijava za upis povećanja kapitala u sudski registar

Članak 309. (NN [40/19](https://www.zakon.hr/cms.htm?id=39375))

\(1\) Registarskome sudu mora se podnijeti prijavu za upis provedenoga
povećanja temeljnoga kapitala u sudski registar.

\(2\) Na prijavu na odgovarajući se način primjenjuju odredbe članka
179. stavka 3. i 5. te članka 187. stavka 1. i stavka 2. točke 3. i
članka 187.a ovoga Zakona.

\(3\) Prijavi iz stavka 1. ovoga članka treba priložiti:

1\. popis upisnika potpisan od strane uprave u kojemu su navedene
dionice svakoga upisnika i na temelju toga učinjene uplate, a u
slučajevima iz članka 307. stavka 5. ovoga Zakona primjerak obavijesti
poslane Hrvatskoj agenciji za nadzor financijskih usluga o broju i
postotku upisanih i uplaćenih dionica te osobama koje su uplatile i koje
iznose za te dionice i potvrdu banke u kojoj društvo ima račun za tekuće
poslovanje o položenim uplaćenim sredstvima na posebnom računu,

2\. ako je kapital povećan ulozima u stvarima i u pravima, ugovore koji
su temelj za utvrđenja iz članka 305. ovoga Zakona ili za njihovo
provođenje te izvješće o reviziji takvoga ulaganja,

3\. obračun troškova koji će za društvo nastati izdavanjem novih
dionica,

4\. ako je za povećanje kapitala potrebno odobrenje državnog organa i to
odobrenje.

\(4\) Prijedlog i upis povećanja temeljnoga kapitala društva može se
povezati s prijavom i upisom odluke o povećanju toga kapitala.

\(5\) Priložene isprave čuvaju se u sudu u izvorniku, u javno ovjerenome
prijepisu ili preslici ili u odgovarajućem elektroničkom obliku.

Od kada važi povećanje kapitala

Članak 310.

Temeljni kapital društva je povećan s danom upisa povećanja toga
kapitala u sudskom registru.

Objava da je povećan kapital

Članak 311.

U objavi upisa da je povećan temeljni kapital društva mora se pored
sadržaja upisa navesti iznos za koji se dionice izdaju a kod povećanja
kapitala ulogom stvari i prava za to predviđena utvrđenja i upućivanje
na izvješće revizora o takvom ulaganju (članak 305. stavak 3.). Ako se
ne provodi revizija povećanja temeljnog kapitala, u objavi se upućuje na
isprave iz članka 187.a stavka 3. ovoga Zakona. Objava je moguća i
upućivanjem na isprave koje su predane sudu.

Zabrana izdavanja dionica i privremenica

Članak 312.

Prije upisa povećanja kapitala u sudski registar ne mogu se prenositi
prava iz novih udjela, izdavati dionice ni privremenice. Ništetne su
dionice i privremenice koje bi se izdale prije toga. Za štetu koja bi
takvim izdavanjem bila pričinjena njihovim imateljima odgovaraju
izdatnici kao solidarni dužnici.

##### Pododjeljak 2. Uvjetno povećanje temeljnoga kapitala

Pretpostavke

Članak 313.

\(1\) Glavna skupština društva može donijeti odluku o povećanju
temeljnoga kapitala društva koje će se provesti samo u mjeri potrebnoj
da se ostvari pravo na stjecanje dionica iz stavka 2. ovoga članka
Zakona (uvjetno povećanje kapitala).

\(2\) Odluka o uvjetnom povećanju temeljnoga kapitala društva može se
donijeti samo radi:

1\. ostvarivanja prava vjerovnika društva na zamjenu zamjenjivih
obveznica u dionice i prava prvenstva pri upisu novih dionica društva,

2\. pripreme za pripajanje više društava,

3\. ostvarenja prava na dionice zaposlenika i članova uprave odnosno
izvršnih direktora društva ili nekog s njim povezanog društva na temelju
odluke glavne skupštine, ostvarenja prava prvenstva zaposlenih u društvu
pri upisu novih dionica za ulaganje tražbina u novcu koja im pripadaju
prema društvu na temelju prava da sudjeluju u dobiti društva.

4\. davanja dionica vladajućeg društva dioničarima odnosno članovima
ovisnoga društva prema članku 492. stavcima 2. i 3. ovoga Zakona, ako je
sklopljen ugovor o vođenju poslova društva ili ugovor o prijenosu dobiti
ili dionica glavnoga društva dioničarima odnosno članovima priključenog
društva prema članku 504.a stavku 2. ovoga Zakona.

\(3\) Nominalni iznos uvjetnoga kapitala ne smije prijeći polovinu, a u
slučaju iz stavka 2. točke 3. ovoga članka deseti dio, temeljnoga
kapitala društva u vrijeme donošenja odluke o uvjetnom povećanju
kapitala društva. Na odgovarajući način primjenjuje se članak 304.
stavak 1. rečenica 5. ovoga Zakona.

\(4\) Ništetna je odluka glavne skupštine koja je suprotna odluci o
uvjetnom povećanju kapitala društva.

\(5\) Odredbe o prvenstvenom pravu upisa novih dionica na odgovarajući
se način primjenjuju i na zamjenjive obveznice.

Valjanost odluke o uvjetnom povećanju kapitala

Članak 314.

\(1\) Za donošenje odluke o uvjetnom povećanju temeljnoga kapitala
društva potrebno je da se za nju dadu glasovi koji predstavljaju
najmanje tri četvrtine temeljnoga kapitala zastupljenoga na glavnoj
skupštini pri donošenju odluke. Statutom se može odrediti da je za to
potrebna veća većina a može se zahtijevati i ispunjenje dodatnih
pretpostavki. Ovdje se primjenjuju odredbe članka 304. stavka 2. ovoga
Zakona.

\(2\) U odluci se moraju utvrditi:

1\. svrha uvjetnog povećanja temeljnoga kapitala,

2\. osobe koje se mogu koristiti pravom prvenstva pri upisu dionica,

3\. iznos za koji se izdaju dionice ili osnove na temelju kojih se taj
iznos izračunava s time da je kod uvjetnog povećanja temeljnog kapitala
u svrhu navedenu u članku 313. stavku 2. točki 1. ovoga Zakona dovoljno
da se u odluci o povećanju temeljnog kapitala ili u s njom povezanoj
odluci iz članka 341. ovoga Zakona odredi najniži iznos povećanja
temeljnog kapitala ili osnove za utvrđenje iznosa za koji se izdaju
dionice ili najniži iznos za koji ih se izdaje.

4\. kod odluke iz članka 313. stavka 2. točke 3. ovoga Zakona i
raspodjela prava ovlaštenika na zaposlenike i članove uprava, cilj koji
se time želi postići, vrijeme za koje se ovlaštenici mogu koristiti tim
pravom kao i vrijeme za koje će ih se čekati da bi ga prvi put koristili
(najmanje dvije godine).

Uvjetno povećanje kapitala ulaganjem stvari i prava

Članak 315.

\(1\) Ulažu li se stvari ili prava, u odluci o uvjetnom povećanju
temeljnoga kapitala društva moraju se utvrditi predmet uloga, osoba od
koje društvo stječe taj predmet i nominalni iznos, kod dionica bez
nominalnog iznosa broj, dionica koje se stječu takvim ulaganjem.
Ulaganjem stvari i prava ne smatra se davanje obveznica u zamjenu za
dionice s prvenstvenim pravom upisa dionica. Odluka se može donijeti
samo ako je unošenje stvari i prava bilo izričito i uredno objavljeno.

\(2\) Ako se u odluci ne utvrdi ono što je propisano u prethodnome
stavku ovoga članka, prema društvu su bez učinka ugovori o ulaganju
stvari i prava i pravne radnje za njihovo provođenje. Ako su izdane
dionice s pravom prvenstva pri upisu dionica, takvo nedjelovanje prema
društvu ne utječe na valjanost uvjetnog povećanja kapitala. Dioničar je
dužan uplatiti iznos za koji se dionice izdaju.

\(3\) Odredbe prethodnih stavaka ne primjenjuju se na uvjetno povećanje
temeljnoga kapitala društva iz razloga navedenog u članku 313. stavku 2.
točki 3. ovoga Zakona.

\(4\) Kod izdavanja dionica uz ulaganje u društvo stvari i prava
reviziju povećanja temeljnog kapitala mora obaviti jedan ili više
revizora. U pogledu toga na odgovarajući se način primjenjuju odredbe
članka 182. stavka 3. i 4., članka 183. i članka 184. ovoga Zakona. Na
odgovarajući se način primjenjuju odredbe članka 305. i 305.a ovoga
Zakona. Umjesto datuma odluke o povećanju temeljnog kapitala uprava,
odnosno izvršni direktori društva mogu odluku o izdavanju novih dionica
uz ulaganje u društvo stvari i prava i podatke iz članka 187.a stavka 1.
i 2. ovoga Zakona objaviti u glasilu društva.

Prijava za upis odluke u sudski registar

Članak 316. (NN [40/19](https://www.zakon.hr/cms.htm?id=39375))

\(1\) Registarskome sudu mora se podnijeti prijava za upis odluke o
uvjetnom povećanju temeljnoga kapitala društva u sudski registar. Ovdje
se na odgovarajući način primjenjuje odredba članka 306. stavka 2. ovoga
Zakona.

\(2\) Prijavi za upis treba priložiti:

1\. ako je kapital povećan ulozima u stvarima i u pravima, ugovore koji
su temelj za utvrđenja iz članka 314. ovoga Zakona ili za njihovo
provođenje i izvješće o reviziji takvoga ulaganja (članak 315. stavka
4.) ili isprave iz članka 187.a stavka 3. ovoga Zakona,

2\. obračun troškova koji će za društvo nastati izdavanjem novih
dionica,

3\. ako je za povećanje kapitala potrebno odobrenje državnog organa i to
odobrenje.

\(3\) Ako se ne provodi revizija povećanja temeljnog kapitala, za
prijavu za upis u sudski registar da je provedeno povećanje temeljnog
kapitala na odgovarajući se način primjenjuju i odredbe članka 306.
stavka 1. rečenice 3. i stavka 3. ovoga Zakona.

\(4\) Priložene isprave čuvaju se u sudu u originalu, u ovjerenome
prijepisu ili preslici ili u odgovarajućem elektroničkom obliku.

\(5\) Sud će odbiti upis odluke u registar ako je vrijednost uloga u
stvarima i pravima znatno manja od temeljnog kapitala koji se odnosi na
dionice koje se za to daju. Ako se povećanje temeljnog kapitala
ulaganjem stvari i prava provodi bez revizije povećanja temeljnog
kapitala, na odgovarajući se način primjenjuju odredbe članka 188.
stavka 3. ovoga Zakona.

Objava upisa

Članak 317.

U objavi upisa u sudski registar odluke o uvjetnom povećanju temeljnoga
kapitala društva moraju se osim sadržaja upisa navesti utvrđenja iz
članka 314. stavka 2. te ako se radi o ulaganju stvari i prava utvrđenja
propisana u članku 315. ovoga Zakona i upućivanje na izvješće revizora o
takvom ulaganju (članak 315. stavak 4.). Za utvrđenja iz odredbi članka
315. ovoga Zakona dovoljno je da se uputi na isprave koje su predane
sudu.

Zabranjeno izdavanje dionica

Članak 318.

Dionice se ne mogu izdati prije nego što se odluka o uvjetnom povećanju
temeljnoga kapitala društva ne upiše u sudski registar. Prije toga ne
nastaje zahtjev ovlaštenika za upis dionica. Ništetne su dionice koje se
izdaju prije toga. Za štetu koja nastane takvim izdavanjem dionica
njihovim imateljima odgovaraju izdatnici kao solidarni dužnici.

Izjava o ostvarivanju prava upisa

Članak 319.

\(1\) Pravo upisa ostvaruje se pisanim očitovanjem. Izjava se daje u dva
primjerka. U izjavi moraju se navesti broj dionica koje se upisuju,
njihov nominalni iznos, kod dionica bez nominalnog iznosa njihov broj, a
ako se izdaju dionice više rodova i rod dionica, utvrđenja navedena u
članku 314. stavku 2. ovoga Zakona te utvrđenja propisana u članku 315.
ovoga Zakona ako se unose stvari i prava kao i dan kada je donesena
odluka o uvjetnom povećanju kapitala.

\(2\) Izjava o prvenstvenom pravu upisa ima učinak izjave o upisu
dionica. Ništetne su izjave čiji sadržaj ne odgovara onome što je
propisano u stavku 1. ovoga članka ili koji sadržava ograničenje obveze
onoga tko izjavu daje.

\(3\) Ako se bez obzira na ništetnost izjave o prvenstvu prava upisa
izdaju dionice, onaj tko daje očitovanje ne može se pozvati na
ništetnost izjave ako je na temelju nje ostvarivao prava kao dioničar i
ispunjavao obveze dioničara.

\(4\) Prema društvu ne djeluju ograničenja koja nisu sadržana u izjavi o
prvenstvu prava upisa.

Izdavanje dionica

Članak 320.

\(1\) Uprava, odnosno izvršni direktori mogu izdati dionice samo radi
ispunjenja svrhe s kojom je donesena odluka o uvjetnom povećanju
kapitala ali ne prije nego što se uplati puni iznos koji proizlazi iz
odluke.

\(2\) Uprava, odnosno izvršni direktori smiju izdati dionice u zamjenu
za zamjenjive obveznice samo ako se razlika između iznosa za koji su
izdane te obveznice i većeg iznosa temeljnog kapitala koji se odnosi na
dionice koje se za to izdaju pokrije iz ostalih rezervi, ako se one mogu
upotrijebiti za tu svrhu, ili dodatnom uplatom onoga tko je ovlašten
zamijeniti obveznicu za dionicu. To ne vrijedi ako ukupni iznos za koji
su izdane obveznice dosiže ukupni iznos temeljnog kapitala koji se
odnosi na dionice koje se za njih izdaju ili je od njega veći.

Od kada važi povećanje kapitala

Članak 321.

Temeljni kapital društva povećan je izdavanjem dionica.

Prijava da su izdane dionice

Članak 322. (NN [40/19](https://www.zakon.hr/cms.htm?id=39375))

\(1\) U roku od mjesec dana po isteku poslovne godine mora se prijaviti
registarskome sudu ukupni iznos dionica izdanih u toj godini u zamjenu
za zamjenjive obveznice i u ostvarenju prvenstvenog prava upisa dionica.

\(2\) Prijavi se moraju priložiti kopije izjava o ostvarenju prava
prvenstva upisa i popis osoba koje su ostvarile to pravo potpisan od
strane uprave, odnosno izvršnih direktora. U popisu se moraju navesti
svi dioničari i dionice koje su stekli te ulozi koje su za to dali.

\(3\) U prijavi mora se izjaviti da su dionice izdane samo radi
ostvarenja svrhe navedene u odluci o uvjetnom povećanju kapitala i da
nisu izdane prije nego što je za njih uplaćena cijela protuvrijednost.

\(4\) Priložene isprave čuvaju se u sudu u originalu, u ovjerenome
prijepisu ili preslici ili u odgovarajućem elektroničkom obliku.

##### Pododjeljak 3. Odobreni temeljni kapital

Pretpostavke

Članak 323.

\(1\) Statutom se može ovlastiti upravu, odnosno upravni odbor da u roku
od najviše pet godina nakon upisa društva u sudski registar izdavanjem
novih dionica uz uplate uloga poveća temeljni kapital društva do
određenoga nominalnog iznosa (odobreni kapital).(2) Ovlast za to može se
dati i izmjenom statuta za vrijeme od najviše pet godina od upisa
izmjene statuta u sudski registar. Za donošenje odluke glavne skupštine
o tome potrebno je da se za nju dadu glasovi koji predstavljaju najmanje
tri četvrtine temeljnoga kapitala zastupljenoga na glavnoj skupštini pri
donošenju odluke. Statutom se može odrediti da je za to potrebna veća
većina a može se zahtijevati i ispunjenje dodatnih pretpostavki. Pri
tome se primjenjuje odredba članka 304. stavka 2. ovoga Zakona.(3)
Nominalni iznos odobrenoga kapitala ne može preći polovinu nominalnog
iznosa temeljnoga kapitala u vrijeme davanja ovlasti. Uprava može izdati
nove dionice samo uz suglasnost nadzornog odbora. Na odgovarajući način
primjenjuje se članak 304. stavak 1. rečenica 5. ovoga Zakona.

\(4\) Statutom se može odrediti da se nove dionice izdaju zaposlenima.

Izdavanje novih dionica

Članak 324.

\(1\) Ako iz narednih propisa ne proizlazi što drugačije, na izdavanje
novih dionica na odgovarajući se način primjenjuju odredbe iz članka
307. do 312. ovoga Zakona o povećanju temeljnoga kapitala ulozima. Na
mjesto odluke o povećanju temeljnoga kapitala dolazi ovlast iz statuta
za izdavanje novih dionica.

\(2\) U ovlasti se može predvidjeti da uprava odnosno upravni odbor
odlučuje o isključenju prava prvenstva pri upisu dionica. Ako se takva
ovlast daje izmjenom statuta, na odgovarajući se način primjenjuju
odredbe članka 308. stavka 4. ovoga Zakona.

\(3\) Nove se dionice ne mogu izdati sve dok se mogu dobiti neuplaćeni
ulozi u dotadašnji temeljni kapital. Ako nisu uplaćeni razmjerno mali
ulozi, to ne sprečava izdavanje novih dionica. U prvoj prijavi povećanja
temeljnoga kapitala društva mora se navesti koliko je ostalo još
neuplaćenih uloga u dotadašnji temeljni kapital i zašto se te uplate ne
mogu dobiti.

\(4\) Odredbe stavka 3. ovoga članka ne primjenjuju se kada se dionice
izdaju zaposlenima u društvu.

Uvjeti za izdavanje dionica

Članak 325.

\(1\) Ako u ovlasti za povećanje temeljnoga kapitala društva o tome nema
odredbi, uprava, odnosno upravni odbor odlučuje o sadržaju prava iz
dionica i o uvjetima za izdavanje dionica. Za odluku koju donosi uprava
potrebna je suglasnost nadzornog odbora. Isto vrijedi i za odluku uprave
o isključenju prava prvenstva pri upisu dionica iz stavka 2. prethodnoga
članka ovoga Zakona.

\(2\) Ako u društvu postoje povlaštene dionice bez prava glasa, mogu se
izdati povlaštene dionice koje imaju pred njima prednost u isplati
dobiti, odnosno u podjeli imovine društva ili su s njima izjednačene
samo ako je to predviđeno u ovlasti.

Izdavanje dionica za uloge u stvarima i u pravima

Članak 326.

\(1\) Dionice se mogu izdati za uloge u stvarima ili u pravima samo ako
je to predviđeno u ovlasti.

\(2\) Ako to u ovlasti nije određeno, uprava, odnosno upravni odbor mora
utvrditi i navesti u upisnici predmet uloga u stvarima i u pravima,
osobu od koje društvo treba da stekne ono što se tako ulaže i nominalni
iznos dionica, a kod dionica bez nominalnog iznosa njihov broj, koje se
stječu takvim ulaganjem. Za odluku koju donosi uprava, potrebna je
suglasnost nadzornog odbora.

\(3\) Kod izdavanja dionica uz ulaganje u društvo stvari i prava
reviziju povećanja temeljnog kapitala mora obaviti jedan ili više
revizora. U pogledu toga na odgovarajući se način primjenjuju odredbe
članka 182. stavka 3. i 4., članka 183., članka 184., članka 305. i
305.a ovoga Zakona. Umjesto datuma odluke o povećanju temeljnog kapitala
uprava, odnosno upravni odbor društva može odluku o izdavanju novih
dionica uz ulaganje u društvo stvari i prava i podatke iz članka 187.a
stavka 1. i 2. ovoga Zakona objaviti u glasilu društva.

\(4\) Ako se ne provodi revizija povećanja temeljnog kapitala, za
prijavu za upis u sudski registar da je provedeno povećanje temeljnog
kapitala na odgovarajući se način primjenjuju i odredbe članka 306.
stavka 1. rečenice 3. i stavka 3. ovoga Zakona.

\(5\) Sud će odbiti upis ako je vrijednost uloga u stvarima i pravima
znatno manja od temeljnog kapitala koji se odnosi na dionice koje se za
to daju. Ako se ne provodi revizija povećanja temeljnog kapitala (članak
305.a stavak 1.), na odgovarajući se način primjenjuju odredbe članka
188. stavka 3. ovoga Zakona.

\(6\) Ako se u odluci ne utvrdi ono što je propisano u stavku 2. ovoga
članka, prema društvu su bez učinka ugovori o ulaganju stvari i prava i
pravne radnje učinjene za njihovo provođenje. Isto vrijedi i ako se
utvrđenja uprave ne unesu u upisnicu. Ako je povećanje temeljnoga
kapitala upisano u sudskom registru, to što ugovori ni pravne radnje
nemaju učinka prema društvu ne utječe na valjanost povećanja kapitala.
Dioničar je dužan uplatiti ili veći iznos za koji se one izdaju.

\(7\) Odredbe stavka 2. i 3. ovoga članka ne vrijede za ulaganje
novčanih tražbina zaposlenih u društvu koja proizlaze iz njihova prava
da sudjeluju u dobiti društva.

Ugovori o ulaganju stvari i prava prije upisa društva u sudski registar

Članak 327.

Ako su prije upisa društva u sudski registar sklopljeni ugovori po
kojima se za odobreni temeljni kapital društva trebaju unijeti stvari i
prava, statut mora sadržavati utvrđenja koja se traže za izdavanje
dionica za uloge u stvarima i u pravima. Pri tome se na odgovarajući
način primjenjuju odredbe članka 176. stavka 3. i 5., članka 181. do
184., članka 187. stavka 2. točke 2., 6. i 7., članka 187.a i članka
188. stavka 2. ovoga Zakona. Na mjesto osnivača dolazi uprava, odnosno
upravni odbor a na mjesto prijave i upisa društva u sudski registar
prijava i upis povećanja temeljnoga kapitala društva.

##### Pododjeljak 4. Povećanje temeljnoga kapitala iz sredstava društva

Pretpostavke

Članak 328.

\(1\) Glavna skupština može odlučiti da se temeljni kapital društva
poveća pretvorbom rezervi kapitala, rezervi iz dobiti i zadržane dobiti
u temeljni kapital društva.

\(2\) Za odluku o tome i za njezinu prijavu na odgovarajući se način
primjenjuju odredbe članka 304. stavka 1. i članka 306. stavka 1. ovoga
Zakona. Društvo s dionicama bez nominalnog iznosa može povećati temeljni
kapital i bez izdavanja novih dionica, ali se u odluci glavne skupštine
o povećanju temeljnog kapitala mora navesti na koji je način to
učinjeno.

\(3\) Odluka o povećanju temeljnoga kapitala može se donijeti tek pošto
se utvrdi račun dobiti i gubitka za poslovnu godinu koja je prethodila
onoj u kojoj se donosi odluka o povećanju kapitala (zadnji godišnji
račun).

\(4\) Odluka se mora temeljiti na godišnjim financijskim izvješćima.

Podobnost rezervi iz dobiti i rezervi kapitala da se pretvore u temeljni
kapital

Članak 329.

\(1\) Rezerve kapitala i rezerve iz dobiti koje treba pretvoriti u
temeljni kapital društva moraju se iskazati u financijskim izvješćima.
Rezerve kapitala se mogu pretvoriti u temeljni kapital ako zajedno sa
zakonskim rezervama prelaze iznos dvadesetoga dijela dotadašnjega
temeljnoga kapitala društva. Statutom se može odrediti da je za to
potreban i veći dio toga kapitala.

\(2\) Rezerve kapitala i rezerve ne mogu se pretvoriti u temeljni
kapital, ako je u računu dobiti i gubitka na kojemu se temelji odluka
iskazan gubitak. Rezerve koje su namijenjene određenoj svrsi smiju se
pretvoriti u temeljni kapital samo ako je to u skladu s tom svrhom.

Financijska izvješća kao temelj za odluku

Članak 330.

\(1\) Odluka se mora temeljiti na financijskim izvješćima prethodne
poslovne godine ako su ona pregledana i usvojena te ako su ih u skladu s
propisima bez stavljanja primjedbi potvrdili revizori najviše osam
mjeseci prije prijave odluke za upis u sudski registar.

\(2\) Ako glavna skupština društva ne imenuje revizore, smatra se da je
imenovan onaj revizor kojega je za reviziju posljednjih financijskih
izvješća odredila glavna skupština ili onaj kojega imenuje sud.

Prijava za upis odluke u sudski registar

Članak 331. (NN [40/19](https://www.zakon.hr/cms.htm?id=39375))

\(1\) Odluka o povećanju temeljnoga kapitala mora se upisati u sudski
registar. Prijavi za upis te odluke u sudski registar moraju se
priložiti financijska izvješća s izvješćem revizora i posljednja
godišnja financijska izvješća, ako još nisu utvrđena. Podnositelji
prijave moraju izjaviti sudu da od dana koji je uzet za osnovu
financijskih izvješća do dana podnošenja prijave po njihovu saznanju
nije došlo do smanjenja imovine koje bi bilo smetnja povećanju
temeljnoga kapitala društva, ako bi se o tome odlučivalo na dan
podnošenja prijave.

\(2\) Sud može upisati u sudski registar odluku o povećanju temeljnoga
kapitala ako su financijska izvješća na temelju kojih je ona donesena
sastavljena najviše osam mjeseci prije podnošenja prijave i ako je dana
izjava iz prethodnoga stavka ovoga članka.

\(3\) Sud ne mora ispitivati odgovaraju li financijska izvješća
propisima.

\(4\) Kod upisa odluke u sudski registar treba navesti da se radi o
povećanju temeljnoga kapitala iz sredstava društva.

\(5\) Predane isprave čuvaju se u sudu u izvorniku ili u ovjerenome
prijepisu ili preslici, ili u odgovarajućem elektroničkom obliku.

Od kada važi povećanje kapitala

Članak 332.

\(1\) Temeljni kapital je povećan s danom upisa odluke o povećanju
temeljnoga kapitala u sudski registar.

\(2\) Nove dionice vrijede kao uplaćene u potpunosti.

Ovlaštenici iz povećanja kapitala

Članak 333.

Dioničarima društva pripadaju nove dionice srazmjerno njihovom
sudjelovanju u dotadašnjem temeljnom kapitalu društva. Drugačija odluka
glavne skupštine je ništetna.

Prava podjele

Članak 334.

\(1\) Ako povećanje temeljnoga kapitala društva dovede do toga da na
jedan udio u dotadašnjem temeljnom kapitalu društva otpadne samo dio
jedne nove dionice, to se pravo na podjelu može prenositi i naslijediti.

\(2\) Prava iz nove dionice uključujući i ono da se izda isprava o
dionici mogu se koristiti ako se prava podjele koja zajedno daju cijele
dionice sjedine kod jednog dioničara ili ako više ovlaštenika čija prava
podjele zajedno daju pravo na cijele dionice odluče o tome da zajedno
koriste ta prava.

Poziv dioničarima

Članak 335. (NN [40/19](https://www.zakon.hr/cms.htm?id=39375))

\(1\) Nakon upisa odluke o povećanju temeljnoga kapitala u sudski
registar, uprava, odnosno izvršni direktori dužni su bez odgađanja
pozvati dioničare da preuzmu nove dionice. Poziv se mora objaviti u
glasilu društva (od 01.01.2021.: i proslijediti u skladu s odredbama
članka 297.a ovoga Zakona). U pozivu se moraju navesti:

1\. za koji se iznos povećava temeljni kapital,

2\. u kojem omjeru nove dionice otpadaju na stare.

U pozivu se nadalje mora navesti da je društvo ovlašteno po proteku
godine dana od objave poziva nakon trokratnog upozorenja nepreuzete
dionice prodati za račun ovlaštenika.

\(2\) Po proteku godine dana od objave poziva društvo mora upozoriti da
će prodati nepreuzete dionice. Upozorenje se mora objaviti u glasilu
društva tri puta u razmaku od najmanje mjesec dana. Zadnja objava mora
se učiniti najkasnije osamnaest mjeseci od objave poziva.

\(3\) Po proteku godine dana od objave zadnjeg upozorenja društvo mora
prodati nepreuzete dionice za račun ovaštenika po službenoj cijeni na
uređenom tržištu uz posredovanje brokera, a ako nema te cijene, javnim
nadmetanjem. Pri tome se na odgovarajući način primjenjuju odredbe
članka 346. stavka 4. ovoga Zakona.

\(4\) Odredbe stavka 1. do 3. ovoga članka na odgovarajući se način
primjenjuju na društva koja nisu izdala isprave o dionicama. Društva
moraju pozvati dioničare da preuzmu nove dionice.

Vlastite dionice. Djelomično uplaćene dionice

Članak 336.

\(1\) Vlastite dionice sudjeluju u povećanju temeljnoga kapitala
društva.

\(2\) Dionice koje su djelomično uplaćene sudjeluju u povećanju
temeljnoga kapitala društva prema njihovom udjelu u temeljnom kapitalu
društva pa se povećanje kapitala kod dionica s nominalnim iznosom
provodi samo povećanjem nominalnih iznosa tih dionica. Ako pored dionica
s nominalnim iznosom koje su djelomično uplaćene postoje i dionice koje
su uplaćene u cjelini, kod potpuno uplaćenih dionica s nominalnim
iznosom se povećanje temeljnoga kapitala društva provodi povećanjem
nominalnog iznosa dionica i izdavanjem novih dionica. U odluci o
povećanju kapitala mora se navesti način kako će se to provesti. Ako se
kapital povećava povećanjem nominalnog iznosa dionica, povećanje treba
odmjeriti tako da na nijednu dionicu ne otpadnu iznosi koji se ne mogu
pokriti povećanjem nominalnog iznosa dionica.

Čuvanje prava dioničara i trećih

Članak 337.

\(1\) Povećanjem temeljnoga kapitala ne mijenjaju se odnosi između prava
iz dionica.

\(2\) Ako se pojedina prava iz dionica koje su djelomično uplaćene,
napose pravo da sudjeluju u dobiti ili pravo glasa, određuju prema onome
što je uplaćeno, dioničarima, do potpune uplate dionica, pripadaju prava
određena samo po visini onoga što su uplatili uvećana za postotak
nominalnog povećanja temeljnoga kapitala. S daljnjim uplatama
odgovarajuće se povećavaju i prava.

\(3\) Povećanje temeljnoga kapitala ne utječe na gospodarski sadržaj
ugovornih odnosa društva i trećih koji ovisi o isplati dobiti društva,
nominalnom iznosu ili vrijednosti dionica, vrijednosti temeljnoga
kapitala ili inače o odnosima kapitala i dobiti prije učinjenoga
povećanja. Isto vrijedi i za dodatne obveze dioničara.

Početak sudjelovanja u dobiti

Članak 338.

\(1\) Ako nije drugačije odlučeno, nove dionice sudjeluju u dobiti za
cijelu poslovnu godinu u kojoj je donesena odluka o povećanju temeljnoga
kapitala.

\(2\) Odlukom o povećanju temeljnoga kapitala može se odrediti da nove
dionice sudjeluju u dobiti društva već i u poslovnoj godini koja istekne
prije donošenja te odluke. U tom se slučaju odluka o povećanju
temeljnoga kapitala mora donijeti prije nego što se donese odluka o
upotrebi dobiti za poslovnu godinu koja je prethodila onoj u kojoj se
donosi odluka o povećanju kapitala. Odluka o upotrebi dobiti iz
prethodne godine postaje valjanom tek kada se poveća temeljni kapital.
Navedene odluke su ništetne, ako se odluka o povećanju temeljnoga
kapitala ne upiše u sudski registar u roku od tri mjeseca od kada je
donesena. Taj rok ne teče za vrijeme dok traje spor povodom tužbe kojom
se pobija odluka ili kojom se ona oglašava ništetnom ili za vrijeme dok
se ne dobije odobrenje državnog organa za povećanje temeljnoga kapitala
društva ako se ono propisima traži.

Uvjetni kapital

Članak 339.

Uvjetni kapital povećava se u istome omjeru kao i temeljni kapital. Ako
je odluka o uvjetnom kapitalu donesena radi toga da se dade pravo
vjerovnicima društva iz zamjenjivih obveznica da ih zamijene za dionice,
razlika između iznosa za koji su izdane obveznice i višeg ukupnog iznosa
za koji su izdane dionice koje im se daju u zamjenu za obveznice mora se
pokriti iz ostalih rezervi, ako nije dogovoreno da ovlaštenici taj iznos
sami doplate.

Zabrana izdavanja dionica i privremenica

Članak 340.

Prije nego što se odluka o povećanju temeljnoga kapitala ne upiše u
sudski registar društvo ne smije izdavati dionice ni privremenice.

##### Pododjeljak 5. Zamjenjive obveznice i obveznice s promjenjivom kamatom

Članak 341.

\(1\) Obveznice na temelju kojih se vjerovnicima daje pravo da ih
zamijene za dionice ili koje im daju pravo prvenstva pri upisu dionica
(zamjenjive obveznice) i obveznice po kojima se prava vjerovnika
stavljaju u vezu sa sudjelovanjem dioničara u dobiti (obveznice s
promjenjivom kamatom) mogu se izdavati samo na temelju odluke glavne
skupštine. Za odluku je potrebno da se dadu glasovi koji predstavljaju
tri četvrtine temeljnoga kapitala zastupljenoga na glavnoj skupštini pri
donošenju odluke. Statutom se može odrediti da je za to potrebna
drugačija većina a može se zahtijevati i ispunjenje dodatnih
pretpostavki. Ovdje se na odgovarajući način primjenjuje odredba članka
304. stavka 2. ovoga Zakona.

\(2\) Upravi, odnosno upravnom odboru se može dati ovlaštenje za
izdavanje zamjenjivih obveznica najviše za vrijeme od pet godina.
Uprava, odnosno izvršni direktori i predsjednik nadzornog, odnosno
upravnog odbora moraju odluku o izdavanju zamjenjivih obveznica i izjavu
o njihovom izdavanju pohraniti u sudskom registru. U glasilu društva
mora se objaviti obavijest o odluci i izjava o izdavanju obveznica.

\(3\) Odredba stavka 1. ovoga članka na odgovarajući se način
primjenjuje i na davanje posebnih prava sudjelovanja u dobiti društva.

\(4\) Dioničari imaju prvenstveno pravo stjecanja zamjenjivih obveznica,
obveznica s promjenjivom kamatom i posebnih prava sudjelovanja u dobiti
društva. Na odgovarajući način ovdje se primjenjuju odredbe članka 308.
ovoga Zakona.

#### Odjeljak 8. SMANJENJE TEMELJNOGA KAPITALA

##### Pododjeljak 1. Redovno smanjenje temeljnoga kapitala

Pretpostavke

Članak 342.

\(1\) Za donošenje odluke o smanjenju temeljnoga kapitala društva
potrebno je da se za nju dadu glasovi koji predstavljaju najmanje tri
četvrtine glasova temeljnoga kapitala društva zastupljenoga na glavnoj
skupštini društva pri donošenju odluke. Statutom se može odrediti da je
za to potrebna veća većina a može se zahtijevati i ispunjenje dodatnih
pretpostavki.

\(2\) Ako je društvo izdalo dionice više rodova, odluka glavne skupštine
o smanjenju temeljnoga kapitala valjana je samo onda ako se s njom
suglase dioničari svakoga roda dionica koje daju pravo glasa. O davanju
suglasnosti dioničari svakoga roda dionica donose posebnu odluku. Za
donošenje odluke primjenjuju se odredbe stavka 1. ovoga članka.

\(3\) U odluci se mora odrediti svrha smanjenja temeljnoga kapitala,
naime, hoće li se dijelovi toga kapitala vratiti dioničarima.

\(4\) U društvu koje je izdalo dionice s nominalnim iznosom temeljni se
kapital smanjuje smanjenjem nominalnog iznosa dionica. Ako bi iznos
smanjenja temeljnog kapitala koji otpada na svaku dionicu doveo do toga
da bi nominalni iznos dionice bio niži od dopuštenog najnižeg takvog
iznosa pa ga se više ne bi moglo smanjiti, smanjenje se provodi
spajanjem dionica. U odluci o smanjenju temeljnog kapitala mora se
odrediti način njegova smanjenja.

\(5\) U odluci se mora navesti način smanjenja temeljnoga kapitala.

Prijava za upis odluke u sudski registar

Članak 343.

\(1\) Odluku o smanjenju temeljnoga kapitala mora se podnijeti sudu radi
upisa u sudski registar.

\(2\) Prijavi iz stavka 1. ovoga članka prilažu se:

1\. prijepis ili preslika zapisnika s glavne skupštine na kojoj je
donesena odluka o smanjenju temeljnoga kapitala ovjereni od strane
javnog bilježnika,

2\. primjerak izmijenjenoga statuta ovjeren od strane javnog bilježnika.

Od kada važi smanjenje kapitala

Članak 344.

Temeljni kapital društva smanjen je s danom upisa odluke o smanjenju
temeljnoga kapitala u sudski registar.

Zaštita vjerovnika

Članak 345.

\(1\) Vjerovnicima čije su tražbine nastala prije objave upisa odluke o
smanjenju temeljnoga kapitala društva u sudski registar i koji ne mogu
tražiti da se ona podmire mora se dati osiguranje, ako se oni u tu svrhu
jave u roku od šest mjeseci od objave te odluke. Vjerovnike se mora na
to upozoriti u objavi upisa odluke u sudski registar. Osiguranje ne mogu
tražiti vjerovnici koji za slučaj stečaja imaju pravo prvenstvenog
namirenja iz stečajne mase dužnika.

\(2\) Na temelju smanjenja temeljnoga kapitala društva moguća su
plaćanja dioničarima po proteku šest mjeseci od objave upisa odluke o
smanjenju kapitala u sudski registar i nakon što se vjerovnicima koji su
se pravodobno prijavili dade osiguranje ili im se podmire tražbine ili
sud odluči da ne treba udovoljiti zahtjevu vjerovnika. Dioničare se ne
može osloboditi ni obveze da uplate uloge prije navedenog vremena ni
prije nego što se podmire vjerovnici, odnosno prije nego što im se dade
osiguranje, ako su se za to pravodobno prijavili društvu.

\(3\) Pravo vjerovnika da traže osiguranje ne ovisi o tome je li
dioničarima nešto plaćeno s naslova smanjenja temeljnoga kapitala
društva.

Oglašavanje isprava o dionicama nevažećima

Članak 346. (NN [130/23](https://www.zakon.hr/cms.htm?id=58588))

\(1\) Ako u smanjenju temeljnoga kapitala društvo spoji isprave o
dionicama zamjenom, pečatiranjem ili nekim sličnim postupkom, ono može
oglasiti nevažećima one od njih koje mu usprkos postavljenome pozivu ne
budu predane. Isto vrijedi i za predane isprave o dionicama čiji broj
nije dovoljan za zamjenu s novim dionicama a koje nisu društvu stavljene
na raspolaganje da ih ono unovči za račun ovlaštenika.

\(2\) U pozivu za predaju isprava o dionicama mora se upozoriti na
mogućnost da ih se oglasi nevažećima. Oglašavanje nevažećima moguće je
ako je poziv objavljen na način kako je to propisano u članku 214.
stavku 1. ovoga Zakona. Isprave o dionicama se oglašavaju nevažećima
objavom u glasilu društva. U objavi se one moraju tako označiti da nema
sumnje u to da li je i koja od njih oglašena nevažećom.

\(3\) Nove isprave o dionicama koje treba izdati umjesto onih koje su
oglašene nevažećima društvo mora bez odgađanja prodati za račun
ovlaštenika posredovanjem burzovnog posrednika za službenu burzovnu
cijenu a ako takve nema javnim nadmetanjem.

\(4\) Može li se očekivati da se javnim nadmetanjem koje bi se održalo u
mjestu sjedišta društva ne bi postigao zadovoljavajući uspjeh, dionice
treba prodati na nekome drugome pogodnome mjestu. Mjesto, vrijeme i
predmet prodaje moraju se javno objaviti. Posebno treba obavijestiti
ovlaštenike iz dionica, osim ako to nije moguće. Objava i obavijest
moraju se dati najkasnije dva tjedna prije održavanja nadmetanja. Utržak
treba isplatiti ovlaštenicima.

\(5\) Odredbe stavaka 1. do 4. ovoga članka o prodaji dionica od strane
društva za račun ovlaštenika primjenjuju se i na dionice koje su izdane
u nematerijaliziranom obliku.

\(6\) Spajaju li se u smanjenju temeljnog kapitala dionice koje su
izdane kao nematerijalizirani vrijednosni papiri, spajanje se provodi
izravno na računu nematerijaliziranih vrijednosnih papira u središnjem
depozitoriju tako da se ranije izdane dionice zamijene novoizdanim
dionicama u omjeru zamjene, kako je to predviđeno u odluci o smanjenju
temeljnog kapitala.

\(7\) Ranije izdane dionice ili dijelovi tih dionica koji nakon provedbe
spajanja dionica preostanu zbog toga što broj dionica na računu
vrijednosnih papira dioničara nije bio dovoljan za stjecanje cijelog
broja novih dionica prenose se na poseban račun nematerijaliziranih
vrijednosnih papira na kojem se one potom obračunavaju i spajaju u nove
dionice. Dionice koje se dobiju spajanjem na posebnom računu
nematerijaliziranih vrijednosnih papira društvo je dužno prodati uz
odgovarajuću primjenu stavaka 3. i 4. ovoga članka.

\(8\) Dionice kojih ni na posebnom računu vrijednosnih papira iz
prethodnog stavka ovoga članka Zakona nije bilo dovoljno da bi ih se
spojilo u novu dionicu društvo će oglasiti nevažećima objavom u glasilu
društva, a temeljni kapital smanjit će se i za iznos koji odgovara
nominalnom iznosu tih dionica, odnosno iznosu temeljnog kapitala koji se
odnosi na dionice bez nominalnog iznosa, kao i za iznos koji odgovara
dijelu nominalnog iznosa dionice, odnosno dijelu temeljnog kapitala koji
se odnosi na dionice bez nominalnog iznosa koji eventualno preostane
nakon spajanja.

\(9\) Društvo je dužno u glasilu društva, a ako se radi o društvu čije
su dionice uvrštene na uređeno tržište radi trgovanja, na internetskim
stranicama društva objaviti obavijest o spajanju dionica najmanje 14
dana prije spajanja.

\(10\) Društvo je dužno o svom trošku otvoriti poseban račun
nematerijaliziranih vrijednosnih papira iz stavka 7. ovoga članka.
Vrijednosni papiri ubilježeni na tom računu ne ulaze u imovinu ni u
stečajnu ili likvidacijsku masu društva niti mogu biti predmetom ovrhe
radi namirenja tražbine prema društvu, osim tražbine koju prema društvu
ima dioničar u vezi sa spajanjem odnosno oglašavanjem nevažećim njegovih
dionica koje su prenesene na taj račun.

Prijava za upis smanjenja temeljnoga kapitala u sudski registar

Članak 347.

\(1\) Registarskome sudu mora se podnijeti prijavu za upis smanjenja
temeljnoga kapitala u sudski registar.

\(2\) Prijavu smanjenja temeljnoga kapitala društva može se podnijeti
sudu zajedno s prijavom za upis odluke o smanjenju kapitala.

Smanjenje temeljnoga kapitala ispod najnižeg iznosa temeljnoga kapitala

Članak 348.

\(1\) Temeljni kapital društva može se smanjiti ispod najnižeg iznosa
propisanoga u članku 162. ovoga Zakona, ako se povećanjem toga kapitala
na temelju odluke koja se donosi zajedno s odlukom o smanjenju kapitala
ponovno dostigne taj iznos a to se povećanje ne ostvaruje ulozima u
stvarima i u pravima.

\(2\) Odluke o smanjenju i o povećanju temeljnoga kapitala su ništetne
ako se povećanje temeljnoga kapitala ne upiše u sudski registar u roku
od šest mjeseci od donošenja odluke o povećanju. Taj rok ne teče za
vrijeme dok traje spor po tužbi za pobijanje ili za oglašavanje
ništetnom odluke o smanjenju ili o povećanju temeljnoga kapitala i dok
se za to ne dobije odobrenje državnog organa, ako je ono potrebno.
Odluke i povećanje temeljnoga kapitala mogu se upisati u sudski registar
samo zajedno.

##### Pododjeljak 2. Pojednostavnjeno smanjenje temeljnoga kapitala

Pretpostavke

Članak 349.

\(1\) Temeljni kapital društva može se smanjiti na pojednostavnjeni
način ako se to čini radi izravnavanja niže vrijednosti, da bi se
pokrili gubici ili sredstva prenijela u rezervu kapitala. U odluci o
smanjenju kapitala mora se odrediti da se kapital smanjuje u tu svrhu.

\(2\) Pojednostavnjeno smanjenje temeljnoga kapitala dopušteno je samo
nakon što se potroši dio zakonskih rezervi i rezervi kapitala za koji
one prelaze pet posto (5%) temeljnoga kapitala koji preostane nakon
smanjenja kapitala kao i da su potrošene statutarne i ostale rezerve iz
dobiti. Smanjenje temeljnog kapitala nije dopušteno dok društvo ima
zadržanu dobit.

\(3\) Za smanjenje temeljnoga kapitala po prethodnim stavcima ovoga
članka na odgovarajući se način primjenjuju odredbe članka 342. stavka
1., 2. i 4. članka 343. do 344. i od članka 346. do 348. ovoga Zakona.

Zabrana isplate dioničarima

Članak 350.

Iznosi dobiveni smanjenjem temeljnoga kapitala ne smiju se isplatiti
dioničarima i ne mogu se koristiti za to da ih se oslobodi od uplate
uloga. Može ih se upotrijebiti samo za to da se izravnaju smanjenja
vrijednosti, pokriju gubici te da ih se unese u rezervu kapitala i u
zakonske rezerve. Tako ih se može upotrijebiti samo onda ako je u odluci
navedeno da se temeljni kapital smanjuje u tu svrhu.

Isplata dobiti

Članak 351.

Dobit se ne smije isplaćivati dioničarima sve dok zakonske rezerve i
rezerve kapitala društva ne dosegnu iznos od pet posto (5%) temeljnoga
kapitala. Temeljnim kapitalom smatra se nominalni iznos koji proizlazi
iz smanjenja kapitala ali ne manji od nominalnog iznosa iz članka 162.
ovoga Zakona.

\(2\) Isplata dividende koja bi prelazila iznos od 4 % od dijela
temeljnog kapitala koji otpada na dionicu nije dopuštena prije isteka
dvije poslovne godine po proteku poslovne godine u kojoj je donesena
odluka o smanjenju temeljnog kapitala društva. Spomenuto ograničenje ne
vrijedi ako su podmireni vjerovnici društva čije su tražbine nastale
prije nego što je odluka o smanjenju temeljnog kapitala upisana u sudski
registar ili im je za to dano osiguranje, ako se u tom cilju prijave
društvu u roku od šest mjeseci od objave godišnjega financijskog
izvješća na temelju kojeg je donesena odluka o isplati dividende.
Osiguranje ne mogu tražiti vjerovnici koji bi u slučaju stečaja imali
pravo prvenstvenog namirenja iz stečajne mase dužnika. Želi li društvo
isplatiti dividendu koja prelazi spomenuti iznos, mora u objavi
godišnjeg financijskog izvješća na temelju kojeg želi obaviti isplatu
pozvati vjerovnike da mogu tražiti podmirenje svojih tražbina ili
zahtijevati da im se za to dade osiguranje.

##### Pododjeljak 3. Smanjenje temeljnoga kapitala povlačenjem dionica

Pretpostavke

Članak 352.

\(1\) Društvo može povući dionice prisilno ili nakon što ih samo stekne.
Prisilno povlačenje dionica dopušteno je samo onda ako je bilo naređeno
ili dopušteno u prvome statutu društva ili u njegovoj izmjeni i dopuni
do koje je došlo prije preuzimanja ili upisa dionica.

\(2\) Kod povlačenja dionica treba postupiti po odredbama koje važe za
redovno smanjenje temeljnoga kapitala. U statutu ili odlukom glavne
skupštine moraju se odrediti pretpostavke za prisilno povlačenje dionica
i pojedinosti kako to treba provesti. Za plaćanje naknade dioničarima
koja im pripada u slučaju prisilnog povlačenja dionica ili kada se one
stječu da bi ih se povuklo te za oslobođenje dioničara od obveze uplate
uloga na odgovarajući se način primjenjuju odredbe članka 345. stavka 2.
ovoga Zakona.

\(3\) Ne mora se postupiti po odredbama o redovnom smanjenju kapitala
ako su dionice za koje je u cjelini uplaćen iznos za koji su izdane:

1\. besplatno dane na raspolaganje društvu,

2\. povučene na teret dobiti ili ostalih rezervi ako se one mogu za to
koristiti ili

3\. dionice bez nominalnog iznosa i odlukom glavne skupštine je određeno
da se povlačenjem dionica povećava udio preostalih dionica u temeljnom
kapitalu društva prema odredbi članka 163. stavka 5. ovoga Zakona, a ako
je uprava, odnosno upravni odbor ovlašten povući dionice ovlaštena je i
u statutu s time uskladiti podatak o broju dionica društva.

\(4\) U primjerima iz prethodnoga stavka ovoga članka za smanjenje
temeljnoga kapitala povlačenjem dionica potrebna je odluka glavne
skupštine društva koja se donosi običnom većinom glasova. Statutom se
može tražiti da je za to potrebna veća većina a može se zahtijevati i
ispunjenje dodatnih pretpostavki. U odluci mora se odrediti svrha
smanjenja temeljnoga kapitala. Odluka o smanjenju temeljnoga kapitala
mora se podnijeti sudu radi upisa u sudski registar

\(5\) U slučajevima iz stavka 3. ovoga članka u rezervu kapitala društva
unosi se iznos koji odgovara iznosu temeljnog kapitala koji otpada na
povučene dionice. Ta se sredstva, osim u slučaju smanjenja temeljnog
kapitala, ne smiju isplatiti dioničarima.

\(6\) Odluka glavne skupštine nije potrebna ako je prisilno povlačenje
dionica naređeno statutom. U tom slučaju u primjeni propisa o redovnom
smanjenju temeljnoga kapitala na mjesto odluke glavne skupštine dolazi
odluka uprave, odnosno upravnog odbora o povlačenju dionica.

Od kada je smanjen temeljni kapital

Članak 353.

Upisom odluke o smanjenju temeljnoga kapitala u sudski registar, a ako
su dionice povučene nakon toga, s njihovim povlačenjem temeljni kapital
društva smanjuje se za iznos temeljnog kapitala koji otpada na povučene
dionice. Ako je prisilno povlačenje naređeno statutom a glavna skupština
ne odluči o smanjenju temeljnoga kapitala, taj kapital društva se
smanjuje s povlačenjem dionica. Za povlačenje je dovoljna radnja društva
usmjerena poništenju prava iz određenih dionica.

Prijava za upis smanjenja temeljnoga kapitala u sudski registar

Članak 354.

\(1\) Registarskome sudu mora se podnijeti prijavu za upis smanjenja
temeljnoga kapitala u sudski registar. To vrijedi i onda kada se radi o
prisilnom povlačenju dionica koje je naređeno statutom.

\(2\) Prijava i upis smanjenja temeljnoga kapitala društva mogu se
učiniti zajedno s podnošenjem i upisom odluke o smanjenju.

#### Odjeljak 9. NIŠTETNOST I POBOJNOST ODLUKA GLAVNE SKUPŠTINE

Razlozi ništetnosti

Članak 355. (NN [40/19](https://www.zakon.hr/cms.htm?id=39375))

Pored slučajeva iz članka 313. stavka 4., članka 338. stavka 2., članka
348. stavka 2. i članka 300e. stavka 3. ovoga Zakona odluka glavne
skupštine je ništetna:

1\. ako je donesena na glavnoj skupštini koja nije sazvana na način
propisan u članku 277. stavku 2., 3. i 6. ovoga Zakona osim ako su na
njoj sudjelovali svi dioničari,

2\. ako nije unesena u zapisnik na način propisan u članku 286. stavku
1., 2. rečenici 1. i stavku 4. ovoga Zakona,

3\. ako nije u skladu s biti društva ili ako se njezinim sadržajem čini
povreda propisa kojima se isključivo ili pretežno štite interesi
vjerovnika društva ili su doneseni radi zaštite javnog interesa,

4\. ako je suprotna moralu društva,

5\. ako je pravomoćnom presudom donesenom povodom tužbe za pobijanje
odluke proglašena ništetnom.

Uklanjanje ništetnosti

Članak 356.

\(1\) Nakon što se odluka glavne skupštine upiše u sudski registar ne
može se pozivati na njezinu ništetnost iz razloga navedenog u članku
355. točki 2. ovoga Zakona.

\(2\) Ako je odluka glavne skupštine ništetna iz razloga navedenih u
članku 355. točki 1., 3. ili 4. ovoga Zakona, na ništetnost se ne može
pozivati po proteku tri godine od njezina upisa u sudski registar. Ako
je u vrijeme isticanja toga roka u tijeku spor povodom tužbe za
utvrđenje odluke ništetnom, rok se produžuje sve dok se o tužbi
pravomoćno ne odluči ili dok se spor konačno ne riješi na neki drugi
način. Ako je odluka glavne skupštine ništetna po odredbi članka 355.
točki 1. ovoga Zakona zbog postupanja protivno odredbi članka 277.
stavka 6. drugoj rečenici ovoga Zakona, na njenu se ništetnost ne može
pozivati ako se s njom suglase dioničari koji nisu bili uredno pozvani
na glavnu skupštinu.

\(3\) Odredbe stavka 2. ovoga članka na odgovarajući se način
primjenjuju i u slučajevima iz članka 338. stavka 2. te članka 348.
stavka 2. ovoga Zakona ako odluka nije bila pravodobno upisana u sudski
registar.

Pravne posljedice ništetnosti

Članak 357.

\(1\) Ništetnost se može isticati tužbom i na bilo koji drugi način.

\(2\) Podignu li protiv društva tužbu za utvrđenje ništetnosti odluke
glavne skupštine dioničar, uprava ili član uprave, izvršni direktor ili
član nadzornog, odnosno upravnog odbora na to se na odgovarajući način
primjenjuju odredbe članka 363., stavka 2., 3. i 4. i članka 364. ovoga
Zakona.

\(3\) Osim slučajeva iz članka 356. ovoga Zakona ništetna odluka glavne
skupštine nema pravni učinak.

\(4\) Ono što se od društva stekne na temelju ništetne odluke glavne
skupštine mora mu se vratiti i naknaditi mu troškove nastale u vezi s
tim.

Ništetnost izbora članova nadzornog, odnosno upravnog odbora

Članak 358.

\(1\) Osim zbog razloga iz članka 355. točke 1., 2. i 5. ovoga Zakona
izbor članova nadzornog, odnosno upravnog odbora je ništetan:

1\. ako je nadzorni, odnosno upravni odbor sastavljen protivno odredbama
zakona ili statuta,

2\. ako glavna skupština u nadzorni, odnosno upravni odbor izabere osobu
koja nije bila predložena u skladu sa zakonom ili statutom,

3\. ako glavna skupština izabere u nadzorni, odnosno upravni odbor više
članova nego što je to određeno zakonom ili statutom.

4\. ako izabrana osoba u vrijeme početka razdoblja za koje je izabrana
ne ispunjava ovim Zakonom propisane uvjete za člana nadzornog, odnosno
upravnog odbora.

Ništetnost odluke o utvrđivanju godišnjih financijskih izvješća

Članak 359. (NN [130/23](https://www.zakon.hr/cms.htm?id=58588))

\(1\) Pored onoga što je propisano za ništetnost svake odluke glavne
skupštine, odluka o utvrđivanju godišnjih financijskih izvješća ništetna
je:

1\. ako je sadržaj godišnjih financijskih izvješća suprotan propisima
kojima se isključivo ili pretežno štite interesi vjerovnika društva,

2\. ako nije obavljena revizija godišnjih financijskih izvješća koja se
obavlja u skladu sa zakonom ili to nisu obavile za to ovlaštene osobe,

3\. ako pri izradi godišnjih financijskih izvješća nisu poštovane
odredbe zakona ili statuta o unosu sredstava u rezerve i korištenju
sredstava iz njih,

4\. ako su vrijednosti iskazane u pozicijama godišnjih financijskih
izvješća precijenjene; ako su podcijenjene u namjeri da se netočno
prikaže ili prikrije stanje imovine i financijske uspješnosti društva.
Pozicije aktive su precijenjene ako iskazuju veće vrijednosti, a
pozicije pasive ako iskazuju niže iznose. Pozicije aktive su
podcijenjene ako iskazuju niže vrijednosti, a pozicije pasive ako
iskazuju veće iznose. Precijenjenost ili podcijenjenost pozicija
godišnjih financijskih izvješća utvrđuje se u odnosu na vrijednosti ili
iznose koji su dopušteni ili zahtijevani primjenjivim standardima
financijskog izvještavanja. Za društva čije je poslovanje uređeno
posebnim propisima primjenjivi standardi financijskog izvještavanja
uključuju i propise koji se odnose na financijsko izvještavanje tih
društava,

5\. ako godišnja financijska izvješća nisu u skladu s propisima kojima
se uređuje struktura i sadržaj tih izvješća pa su zbog toga njihova
jasnoća i preglednost značajno narušene.

\(2\) Ništetnost odluke glavne skupštine o utvrđenju godišnjih
financijskih izvješća kao i ništetnost odluka uprave, odnosno izvršnih
direktora i nadzornog, odnosno upravnog odbora o utvrđenju tih izvješća
imaju za posljedicu ništetnost odluke glavne skupštine o upotrebi dobiti
donesene na temelju spomenutih ništetnih odluka.

\(3\) Iz razloga navedenih u stavku 1. ništetne su i odluke uprave
odnosno izvršnih direktora i nadzornog, odnosno upravnog odbora kojim
utvrđuju godišnja financijska izvješća.

Razlozi pobijanja

Članak 360. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Odluka glavne skupštine može se pobijati tužbom, ako je donesena
protivno zakonu ili statutu.

\(2\) Odluku se može pobijati i zbog toga što je dioničar glasovanjem na
glavnoj skupštini pokušao za sebe ili za nekoga drugoga postići korist
na štetu društva ili drugih dioničara a pobijanom odlukom se to postiže.
To ne vrijedi onda ako se tom odlukom drugim dioničarima primjereno
nadoknađuje šteta koja im se njome nanosi.

\(3\) Odluka glavne skupštine ne može se pobijati zbog toga:

1\. što je zbog tehničkog kvara ili smetnje povrijeđeno neko pravo koje
je ostvarivano elektroničkom komunikacijom u skladu s odredbama članka
274. ovoga Zakona, osim ako se u vezi s time društvu može predbaciti
gruba nepažnja ili namjera s time da se u statutu može za društvo
predvidjeti i strože mjerilo krivnje,

2\. što su povrijeđene odredbe članka 277. stavka 6., članka 280.a,
članka 297.a i članka 284. ovoga Zakona (do 31.12.2020.),

2\. što su povrijeđene odredbe članka 277. stavka 8., članka 280.a ili
članka 297.b ovoga Zakona (od 01.01.2021.).

\(4\) Odluka glavne skupštine može se pobijati zbog toga što su dane
netočne, nepotpune obavijesti ili je davanje obavijesti bilo uskraćeno,
ako bi dioničar koji objektivno prosuđuje smatrao davanje obavijesti
bitnom pretpostavkom za očuvanje prava sudjelovanja na glavnoj skupštini
i drugih članskih prava. Tužba za pobijanje odluke glavne skupštine ne
može se temeljiti na tome da su dane netočne, nepotpune ili nedovoljne
obavijesti o utvrđivanju visine ili primjerenosti naknade, otpremnine,
dodatnih plaćanja ili drugih oblika naknade, ako je zakonom propisano da
se prigovori u vezi s time ostvaruju u izvanparničnom postupku.

Potvrda odluke koja se može pobijati

Članak 361.

Ne može se pobijati odluku glavne skupštine ako je ta skupština potvrdi
novom odlukom, a ta se nova odluka ne pobija u roku koji je propisan za
pobijanje ili ako je tužba za pobijanje te odluke pravomoćno odbijena.
Ima li tužitelj pravni interes na tome da se pobijana odluka oglasi
ništetnom za vrijeme do donošenja nove odluke kojom je pobijana odluka
bila potvrđena, može tražiti da se pobijana odluka oglasi ništetnom za
vrijeme do donošenja nove odluke.

Ovlaštenje za pobijanje

Članak 362.

Odluke glavne skupštine mogu pobijati:

1\. dioničar koji je sudjelovao u radu glavne skupštine, stekao dionice
prije nego što je bio objavljen dnevni red glavne skupštine i svoje
protivljenje odluci izjavio u zapisnik,

2\. dioničar koji nije sudjelovao u radu glavne skupštine jer mu
pogrešno nije bilo dopušteno da u tome sudjeluje, ako glavna skupština
nije bila uredno sazvana ili dopuna predmeta odlučivanja na glavnoj
skupštini nije bila valjano objavljena, ako je stekao dionice prije nego
što je bio objavljen dnevni red glavne skupštine,

3\. svaki dioničar u slučaju iz članka 360. stavka 2. ovoga Zakona, ako
je stekao dionice prije nego što je bio objavljen dnevni red glavne
skupštine,

4\. uprava, odnosno upravni odbor društva,

5\. svaki član uprave, odnosno izvršni direktor i član nadzornog,
odnosno upravnog odbora ako bi provođenjem odluke učinio radnju koja je
kažnjiva, nezakonita ili za koju bi mogao odgovarati za štetu.

Tužba za pobijanje

Članak 363. (NN [136/24](https://www.zakon.hr/cms.htm?id=540088))

\(1\) Tužba se mora podići isključivo kod suda iz članka 40. stavka 1.
ovoga Zakona u roku od 30 dana od donošenja odluke. Ako je tužitelj
sudjelovao u radu glavne skupštine na kojoj je odluka donesena, taj rok
počinje teći prvoga narednoga dana od dana kada je zaključena glavna
skupština na kojoj je odluka donesena. Nije li tužitelj sudjelovao u
radu glavne skupštine na kojoj je donesena odluka, rok počinje teći
prvoga narednoga dana od dana kada je mogao saznati za odluku.

\(2\) Tužba se podiže protiv društva. Društvo zastupaju uprava, odnosno
izvršni direktori i nadzorni odbor. Ustanu li s tužbom uprava ili neki
njezin član, odnosno izvršni direktor društvo zastupa nadzorni odbor, a
ustane li s tužbom neki član nadzornog, odnosno upravnog odbora, društvo
zastupa uprava, odnosno izvršni direktori.

\(3\) Više postupaka koji se vode o pobijanju treba spojiti. Postupak po
tužbi za pobijanje je hitan. Društvo ima neposredno po isteku roka od 30
dana iz stavka 1. ovoga članka pravo uvida u podignutu tužbu i prije
nego što mu ona bude dostavljena i zatražiti od suda da mu dade njezinu
presliku.

\(4\) Uprava, odnosno izvršni direktori moraju u glasilu društva bez
odgađanja objaviti da je tužba podignuta i za kada je po tužbi zakazano
ročište. Dioničar se u postupku može tužitelju pridružiti kao umješač
najkasnije u roku od mjesec dana od dana objave.

\(5\) Brisan.

Vrijednost predmeta spora

Članak 363.a (NN [40/19](https://www.zakon.hr/cms.htm?id=39375),
[114/22](https://www.zakon.hr/cms.htm?id=53938))

\(1\) Za određivanje vrijednosti predmeta spora mjerodavna je vrijednost
koju je tužitelj naznačio u tužbi.

\(2\) Ako je tužitelj vrijednost predmeta spora očito previše visoko ili
previše nisko naznačio, sud će, po službenoj dužnosti ili na prigovor
tuženika, nakon što strankama omogući da se o tome izjasne, rješenjem
protiv kojeg nema posebne žalbe odrediti vrijednost predmeta spora.

\(3\) Sud određuje vrijednost predmeta spora uzimajući u obzir okolnosti
svakog pojedinog slučaja, posebice značenje stvari za stranke ili to
čini po slobodnoj procjeni. Ta vrijednost smije biti veća od desetine
iznosa temeljnog kapitala društva ili, ako ta desetina iznosi više od
500.000,00 eura, više od tog iznosa samo ako valja uzeti da je značenje
stvari za stranke veće.

\(4\) Učini li neka od stranaka u sporu vjerojatnim da bi određivanje
vrijednosti predmeta spora na način kako je to propisano u stavcima 1. i
3. ovoga članka moglo značajnije ugroziti njeno gospodarsko stanje, sud
može na njen zahtjev odrediti da snosi troškove spora u dijelu
primjerenom tome stanju. To ima za posljedicu da stranka u čiju je
korist sud odredio da snosi samo dio troškova spora u tome dijelu
podmiruje i troškove njenog zastupanja u sporu te nadoknađuje protivniku
troškove koji na nju otpadnu s obzirom na uspjeh u sporu ili koje
preuzme. Ako izvansudski troškovi padnu na teret protivnika ili ih on
preuzme, odvjetnik stranke u čiju korist je sud odredio da plati samo
dio troškova spora može svoju naknadu ostvariti od protivne stranke
odmjerenu po vrijednosti spora koja vrijedi za tu protivnu stranku.

\(5\) Zahtjev za odmjeravanjem troškova spora iz stavka 4. ovoga članka
može se postaviti prije početka rasprave o glavnoj stvari, a nakon toga
samo ako sud povisi već prihvaćenu ili utvrđenu vrijednost predmeta
spora. Prije odlučivanja o zahtjevu sud mora saslušati drugu stranu u
sporu.

Privremene mjere

Članak 363.b

Sud može privremenom mjerom zaustaviti primjenu odluke za koju se tužbom
traži da se utvrdi ništetnom, ako je vjerojatno da bi se njezinim
provođenjem društvu mogla pričiniti nepopravljiva šteta.

Učinak pobijanja

Članak 364.

\(1\) Ako sud pravomoćnom presudom utvrdi da je odluka glavne skupštine
ništetna, ona djeluje prema svim dioničarima i članovima uprave i
nadzornoga, odnosno upravnog odbora čak i kada nisu bili stranke u tome
postupku. Uprava, odnosno izvršni direktori moraju presudu bez odgađanja
dostaviti registarskome sudu. Ako je u sudskom registru bila upisana
odluka koja je oglašena ništetnom, mora se upisati i presuda. Upis
presude u sudski registar mora se objaviti na isti način kako se
objavljuje i odluka. Društvo dionicama kojeg se trguje na uređenom
tržištu vrijednosnih papira dužno je bez odgađanja objaviti presudu u
glasilu društva. Ako sud presudom donesenom povodom tužbe o ništetnosti
ili kojom se pobija odluka glavne skupštine utvrdi da je odluka glavne
skupštine ništetna, presuda se neće upisati u sudski registar ako je
pravomoćnim rješenjem suda iz članka 366.a stavka 1. utvrđeno da
nedostatak odluke ne utječe na njezin učinak pa tako ni na valjanost
upisa odluke u sudskom registru.

\(2\) Ako je odlukom mijenjan statut, sudskom registru treba uz prijavu
za upis izmjena statuta presudu dostaviti i potpuni tekst statuta
ovjeren od javnog bilježnika koji potvrđuje da su u njemu uzeti u obzir
presuda i sve dotadašnje izmjene statuta.

Pobijanje odluke o upotrebi dobiti

Članak 365. (NN [114/22](https://www.zakon.hr/cms.htm?id=53938))

\(1\) Osim iz razloga zbog kojih se može pobijati svaka odluka glavne
skupštine, odluka o upotrebi dobiti društva može se pobijati i ako se
njome, premda pravo na podjelu nije isključeno zakonom ni statutom,
odluči da se dobit ne dijeli dioničarima, iako bi prosudbom razumnog
gospodarstvenika to trebalo učiniti s obzirom na okolnosti u kojima
društvo posluje.

\(2\) Tužbu za pobijanje odluke iz prethodnoga stavka ovoga članka mogu
podići dioničari čiji udjeli zajedno čine najmanje dvadeseti dio
temeljnoga kapitala društva ili dio tog kapitala koji otpada na njihove
dionice iznosi najmanje 500.000,00 eura i nadzorni odbor.

Pobijanje odluke o povećanju temeljnoga kapitala društva ulozima

Članak 366.

Osim iz razloga zbog kojih se može pobijati svaka odluka glavne
skupštine, odluka o povećanju temeljnoga kapitala društva ulozima može
se pobijati i ako je u cjelini ili djelomično isključeno pravo dioničara
da stječu dionice a iznos za koji se one izdaju ili najniži iznos ispod
kojega se one neće izdavati je neprimjereno nizak. To ne vrijedi u
slučaju ako dionice treba preuzeti netko treći tko ih treba ponuditi na
stjecanje dioničarima.

Upis u sudski registar odluke za koju se tužbom traži utvrđenje
ništetnosti

Članak 366.a (NN [40/19](https://www.zakon.hr/cms.htm?id=39375),
[114/22](https://www.zakon.hr/cms.htm?id=53938),
[136/24](https://www.zakon.hr/cms.htm?id=540088))

\(1\) Ako se tužbom radi ništetnosti ili pobijanja odluke glavne
skupštine traži utvrđenje ništetnosti odluke o izmjeni statuta kojom se
omogućuje dioničarima da sudjeluju u radu glavne skupštine i svoja prava
na glavnoj skupštini ostvaruju elektroničkom komunikacijom, promjeni
iznosa temeljnog kapitala i radi toga odluke o izmjeni statuta,
izdavanju obveznica, poduzetničkom ugovoru, priključenju društva budućem
glavnom društvu, tuzemnom spajanju, pripajanju i podjeli društva,
prijenosu dionica manjinskih dioničara, kao i kada tužba kojom se traži
utvrđenje ništetnosti odluke glavne skupštine po ovom Zakonu nije
dopuštena, parnični sud može na prijedlog društva rješenjem dopustiti da
se odluka upiše u sudski registar i da njezin nedostatak ne utječe na
učinak upisa.

\(2\) Sud smije donijeti rješenje iz stavka 1. ovoga članka ako:

1\. tužba nije dopuštena ili očigledno nije osnovana, ili

2\. tužitelj u roku od tjedan dana od kada mu je dostavljen prijedlog
društva ispravama ili potvrdom iz članka 297.c stavka 2. ovoga Zakona ne
dokaže da je u vrijeme objave poziva za glavnu skupštinu na kojoj je
donesena pobijana odluka imao u društvu dionice na koje se odnosi
najmanje 100,00 eura temeljnog kapitala društva i da ih još ima, ili

3\. po slobodnoj ocjeni suda treba dati prednost učinku odluke glavne
skupštine odmah, jer znatna šteta za društvo i njegove dioničare preteže
nad štetom tužitelja, osim ako je riječ o posebno teškoj povredi prava.

\(3\) Pravomoćno rješenje iz stavka 1. ovoga članka obvezuje registarski
sud. Njegovo utvrđenje djeluje prema svakome. O prijedlogu sud mora
odlučiti najkasnije u roku od tri mjeseca od dana kada je postavljen.
Odgađanje donošenja rješenja mora se opravdati posebnim rješenjem protiv
kojeg se ne može uložiti žalba. U hitnom slučaju rješenje se može
donijeti i bez održavanja rasprave. Protiv rješenja može se uložiti
žalba u roku od tri dana od kada je dostavljeno stranci. Sud drugog
stupnja dužan je odlučiti o žalbi u roku od trideset dana.

\(4\) Pokaže li se tužba za pobijanje osnovanom, društvo koje je
ishodilo rješenje iz stavka 1. ovoga članka dužno je tužitelju
nadoknaditi štetu koja mu je pričinjena upisom odluke u sudski registar
na temelju rješenja suda. Ne može se zahtijevati da se otkloni učinak
upisa odluke u sudski registar.

#### Odjeljak 10. PRESTANAK

Razlozi za prestanak društva

Članak 367. (NN [40/19](https://www.zakon.hr/cms.htm?id=39375))

\(1\) Razlozi za prestanak društva jesu:

1\. istek vremena određenoga u statutu, ako je društvo bilo osnovano na
određeno vrijeme,

2\. odluka glavne skupštine koja se mora donijeti s glasovima koji
predstavljaju najmanje tri četvrtine temeljnoga kapitala zastupljenoga
na glavnoj skupštini društva pri donošenju odluke, ako se statutom za to
ne traži veća većina ili ispunjenje dodatnih pretpostavki,

3\. pravomoćna odluka registarskog suda kojom se određuje brisanje
društva po službenoj dužnosti,

4\. pripajanje društva drugome društvu, spajanje s drugim društvom i
podjela društva razdvajanjem,

5\. otvaranje stečajnog postupka,

6\. ništetnost društva,

7\. ukidanje društva.

\(2\) Društvo koje nema imovine može prestati tako da ga registarski sud
briše iz sudskog registra na prijedlog nadležnog organa porezne uprave
ili po službenoj dužnosti. Registarski sud će brisati društvo iz sudskog
registra po službenoj dužnosti ako ono tri godine po redu ne postupi po
zakonskoj obvezi da objavi svoja godišnja financijska izvješća s
propisanom dokumentacijom, kada je zakonom propisana obveza
objavljivanja tih izvješća, niti ih dostavi tome sudu u roku od 6
mjeseci nakon što mu sud priopći nakanu da će ga brisati iz sudskog
registra, a društvo u tome roku ne učini vjerojatnim da ima imovinu.
Likvidacija društva se ne provodi, a društvo prestaje brisanjem iz
sudskog registra. Pokaže li se nakon brisanja društva iz sudskog
registra da ono ima imovinu koju bi trebalo podijeliti, provodi se
likvidacija imovine društva. Likvidatore na prijedlog zainteresiranih
osoba imenuje sud.

\(3\) Registarski sud mora nakanu da će društvo brisati iz sudskog
registra priopćiti zakonskim zastupnicima društva po propisima o dostavi
pismena i odrediti im primjereni rok za isticanje prigovora. Sud će
odrediti da se nakana za brisanje društva i davanje roka za isticanje
prigovora objavi onako kako se objavljuju upisi u sudski registar. U tom
slučaju prigovor može istaći svaka osoba koja ima opravdani interes na
tome da se društvo ne briše iz sudskog registra.

\(4\) Statutom se mogu odrediti i drugi slučajevi prestanka društva.

Upis u sudski registar

Članak 368. (NN [110/15](https://www.zakon.hr/cms.htm?id=39353))

\(1\) Ako odluku o prestanku društva donosi glavna skupština, ta se
odluka mora prijaviti sudu radi upisa u sudski registar, a ako odluku o
tome donese sud, odluka će se upisati u taj registar po službenoj
dužnosti.

\(2\) Ne podnose li se prijava iz ovoga članka ili se to ne učini kada
društvo prestaje iz razloga navedenog u članku 367. stavku 1. točki 1.
ovoga Zakona ni nakon što registarski sud pozove društvo da podnese
prijavu, taj će mu sud uputiti ponovni poziv da to učini uz upozorenje
da će po proteku ostavljenoga roka po službenoj dužnosti upisati u
sudski registar da je nastao razlog za prestanak društva i da će sud iz
članka 40. stavka 1. ovoga Zakona imenovati likvidatore.

\(3\) Odluka o prestanku društva objavljuje se na internetskoj stranici
na kojoj se nalazi sudski registar.

Potreba provođenja likvidacije

Članak 369.

\(1\) Ako se nad društvom ne otvori stečajni postupak, provodi se
likvidacija društva. Likvidacija društva ne provodi se u slučaju
prestanka društva iz razloga navedenoga u članku 367. stavku 1. točki 4.
ovoga Zakona.

\(2\) Ako ovim Zakonom nije drugačije određeno ili ako drugačije ne
proizlazi iz svrhe likvidacije, na društvo se do zaključenja likvidacije
primjenjuju propisi koji vrijede za društvo nad kojim se ne provodi
likvidacija.

Naznaka u tvrtki

Članak 370.

Nakon što se odluka o otvaranju likvidacije društva upiše u sudski
registar, u tvrtku društva mora se navesti naznaka \"u likvidaciji\".

Likvidatori

Članak 371. (NN [114/22](https://www.zakon.hr/cms.htm?id=53938))

\(1\) Likvidaciju provode članovi uprave, odnosno izvršni direktori kao
likvidatori.

\(2\) Statutom ili odlukom glavne skupštine za likvidatore se mogu
imenovati druge osobe. Na izbor likvidatora na odgovarajući se način
primjenjuju odredbe članka 239. stavka 2. ovoga Zakona. Za likvidatora
može se imenovati i pravna osoba.

\(3\) Na zahtjev nadzornog, odnosno upravnog odbora ili dioničara koji
imaju udjele što zajedno čine najmanje dvadeseti dio temeljnoga kapitala
društva, ili najmanje 500.000,00 eura sud će, ako za to postoji važan
razlog, imenovati ili opozvati likvidatore. Dioničari koji to traže
moraju učiniti vjerojatnim da su najmanje tri mjeseca imatelji dionica u
društvu.

\(4\) Likvidatori koje imenuje sud imaju pravo da im se primjereno
nadoknade troškovi koje imaju kao likvidatori i isplati nagrada za
njihov rad. Ako se sudski imenovani likvidatori i društvo ne suglase o
naknadi troškova i o nagradi, o tome odlučuje sud.

\(5\) Glavna skupština može u svako doba opozvati likvidatore koje ne
imenuje sud.

\(6\) Ako odlukom o prestanku društva nije drugačije određeno, na
likvidatore se na odgovarajući način primjenjuju odredbe ovoga Zakona i
statuta o upravi društva.

Prijava za upis likvidatora u sudski registar

Članak 372. (NN [40/19](https://www.zakon.hr/cms.htm?id=39375))

\(1\) Registarskome sudu mora se podnijeti prijavu za upis imenovanih
prvih likvidatora i njihovih ovlaštenja za zastupanje u sudski registar.
Za svaku izmjenu likvidatora ili izmjenu njihovih ovlaštenja za
zastupanje likvidatori moraju podnijeti sudu prijavu da se upišu u
sudski registar.

\(2\) Prijavi treba priložiti isprave o imenovanju ili opozivu
likvidatora i o njihovim ovlaštenjima za zastupanje u izvorniku ili u
javno ovjerenome prijepisu.

\(3\) Likvidatori moraju dati izjavu da ne postoje okolnosti koje bi po
zakonu stajale na putu njihovu imenovanju te da su upoznati s time da o
svemu moraju uredno izvještavati sud.

\(4\) Imenovanje i opoziv likvidatora od strane suda upisuje se u sudski
registar po službenoj dužnosti.

\(5\) Brisan.

Pozivanje vjerovnika

Članak 373. (NN [110/15](https://www.zakon.hr/cms.htm?id=39353),
[136/24](https://www.zakon.hr/cms.htm?id=540088))

Uz upućivanje na prestanak društva moraju se pozvati vjerovnici društva
da prijave svoje tražbine. Poziv se mora objaviti u glasilu društva i na
internetskoj stranici na kojoj se nalazi sudski registar, s naznakom da
vjerovnici prijave društvu svoje tražbine u roku od šest mjeseci od dana
objave poziva.

Dužnosti likvidatora

Članak 374.

\(1\) Likvidatori su dužni okončati poslove koji su u tijeku, naplatiti
tražbine, unovčiti imovinu društva i podmiriti vjerovnike. U mjeri u
kojoj to zahtijeva provođenje likvidacije, oni mogu ulaziti i u nove
poslove.

\(2\) U poslu koji obavljaju, likvidatori imaju položaj uprave, odnosno
izvršnih direktora i podliježu nadzoru nadzornog, odnosno upravnog
odbora.

\(3\) Na likvidatore se ne odnosi zabrana konkurencije koja važi za
članove uprave, odnosno izvršne direktore društva.

\(4\) Na poslovnim papirima društva koji se šalju određenim primateljima
moraju se navesti oblik i sjedište društva, okolnost da je društvo u
likvidaciji, sud kod kojega je društvo upisano u registar, broj pod
kojim je to učinjeno te imena i prezimena likvidatora i predsjednika
nadzornog, odnosno upravnog odbora. Ako se navode podaci o kapitalu
društva, mora se navesti temeljni kapital, a ako za dionice nisu
uplaćeni iznosi za koje su izdane, treba navesti i iznose koji se još
moraju uplatiti.

Ovlast likvidatora za zastupanje

Članak 375.

\(1\) Likvidatori zastupaju društvo.

\(2\) Ako je imenovano više likvidatora, a statutom ili odlukom suda,
ako ih je on imenovao, nije drugačije određeno, svi likvidatori skupno
zastupaju društvo. Ako se volja očituje prema društvu, dovoljno je da je
očitovana samo prema jednome od njih.

\(3\) Statutom ili odlukom suda, ako je sud imenovao likvidatore, može
se odrediti da su pojedini likvidatori ovlašteni zastupati društvo sami
ili skupno s prokuristom društva. Isto može odrediti i nadzorni, odnosno
upravni odbor ako je na to ovlašten statutom ili odlukom glavne
skupštine.

\(4\) Likvidatori koji su ovlašteni da skupno zastupaju društvo mogu
pojedine od njih ovlastiti za poduzimanje određenih poslova ili
određenih vrsta poslova. To vrijedi i u slučaju kada je pojedini
likvidator ovlašten da skupno s prokuristom zastupa društvo.

\(5\) Ovlaštenje likvidatora za zastupanje ne može se ograničiti.

\(6\) Likvidatori se potpisuju za društvo pri čemu moraju navesti tvrtku
društva i naznaku da se društvo nalazi u likvidaciji.

Početna likvidacijska financijska izvješća

Članak 376.

\(1\) Likvidatori su dužni odmah po stupanju na dužnost izraditi početna
likvidacijska financijska izvješća.

\(2\) Glavna skupština odlučuje o utvrđenju početnih likvidacijskih
financijskih izvješća i davanju razrješnice likvidatorima i članovima
nadzornog, odnosno upravnog odbora. Na izradu početnih likvidacijskih
financijskih izvješća odgovarajuće se primjenjuju propisi o izradi
godišnjih financijskih izvješća. U početnom likvidacijskom izvještaju o
financijskom položaju iskazuju se vrijednost imovine, obveze i kapital
društva.

\(3\) Sud može odlučiti da nije potrebno provesti reviziju godišnjih
financijskih izvješća, ako su sve okolnosti društva tako vidljive da
revizija u interesu vjerovnika i dioničara nije potrebna.

Obustava postupka likvidacije i provođenje stečaja

Članak 377.

Ako likvidatori na temelju prijavljenih tražbina utvrde da imovina
društva nije dovoljna za to da se podmire sve tražbine vjerovnika s
kamatama, moraju odmah obustaviti likvidaciju i predložiti provođenje
stečajnog postupka.

Izvješće o provođenju likvidacije i prijedlog za diobu

Članak 378.

\(1\) Nakon što podmire dugove društva, likvidatori su dužni izraditi
izvješće o provedenoj likvidaciji i prijedlog o podjeli imovine društva,
ako u odluci o prestanku društva nije drugačije određeno.

\(2\) Izvješće i prijedlog iz prethodnoga stavka ovoga članka prihvaća
organ koji je donio odluku o prestanku društva, ako u toj odluci nije
drugačije određeno.

\(3\) Ako je za prihvaćanje izvješća i prijedloga nadležna glavna
skupština, pa se ona ne sastane nakon što dva puta bude uredno sazvana
ili se sastane ali ne bude podobna za odlučivanje, smatra se da su
izvješće i prijedlog prihvaćeni onako kako su predloženi.

Zaštita vjerovnika

Članak 379. (NN [110/15](https://www.zakon.hr/cms.htm?id=39353))

\(1\) Imovina društva može se podijeliti dioničarima tek po proteku
godinu dana od dana objave poziva vjerovnicima da prijave svoje
tražbine.

\(2\) Ne prijavi li neki vjerovnik svoje tražbine, dugovani iznos treba
za njega položiti u sud kod kojega je društvo upisano u sudski registar,
a stvari pohraniti u javno skladište na rok od četiri mjeseca. Ne može
li se tražbina bez krivnje društva podmiriti vjerovniku ni u tome roku,
novac, odnosno kupovnina postignuta javnom prodajom stvari umanjena za
troškove čuvanja i prodaje predat će se općini na čijem je području
sjedište društva, ako odlukom o podjeli imovine nije drugačije određeno.

\(3\) Vjerovnici čije tražbine nisu bile poznate društvu, a nisu ih
pravodobno prijavili, mogu tražiti da im se ona podmire samo iz imovine
koja još nije podijeljena dioničarima.

\(4\) Postoje li tražbine vjerovnika koje su sporne, imovina društva se
može dijeliti dioničarima samo ako je vjerovniku sporne tražbine dano
osiguranje da će mu ono, ako se kasnije utvrdi, biti podmireno.

\(5\) Dioničar koji ima tražbine prema društvu, ali ne ono koje
proizlazi iz njegova položaja dioničara, ostvaruje ga kao i drugi
vjerovnici.

Podjela imovine

Članak 380.

\(1\) Na temelju odluke o podjeli imovine likvidatori su je dužni
podijeliti dioničarima u roku od 30 dana od dana kada je odluka
donesena, na način kako je to određeno statutom.

\(2\) Ako ne postoje dionice koje daju različita prava pri podjeli
imovine društva, imovina se dijeli razmjerno sudjelovanju dionica u
temeljnom kapitalu društva.

\(3\) Ako ulozi u temeljni kapital društva nisu za sve dionice uneseni u
istome omjeru, nadoknađuje se ono što je uloženo, a ostalo se dijeli
razmjerno sudjelovanju dionica u temeljnom kapitalu društva. Ako imovina
društva nije dostatna za to da se nadoknadi ono što je uloženo,
dioničari treba da snose gubitak razmjerno sudjelovanju dionica u
temeljnom kapitalu društva.

Naknade i nagrada likvidatorima

Članak 381.

\(1\) Likvidatori imaju pravo na primjerenu naknadu troškova i na
nagradu za rad. Naknadu troškova i nagradu za rad plaća društvo. Njihovu
visinu određuje glavna skupština društva, a u slučaju spora određuje je
sud.

\(2\) Plaćanja iz prethodnoga stavka ovoga članka obavljaju se nakon
podmirenja tražbina vjerovnika a prije nego što se imovina društva
podijeli dioničarima. Na račun naknade troškova i nagrade za rad
likvidatorima mogu se obaviti plaćanja i za vrijeme trajanja
likvidacije, prije nego što se podmire tražbine vjerovnika, ako je očito
da to neće utjecati na podmirenje obveza prema vjerovnicima.

Okončanje likvidacije

Članak 382. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) Nakon podjele imovine dioničarima likvidatori podnose glavnoj
skupštini zaključna likvidacijska financijska izvješća i izvješće o
provedenoj likvidaciji.

\(2\) Likvidatori podnose sudu prijavu za upis brisanja društva iz
sudskog registra i prilažu joj odluku glavne skupštine i prijepis
zapisnika iz kojega je vidljivo da je glavna skupština prihvatila
zaključna likvidacijska financijska izvješća i izvješće likvidatora te
likvidatorima dala razrješnicu. Ovdje se na odgovarajući način
primjenjuje odredba članka 378. stavka 3. ovoga Zakona.

\(3\) Društvo prestaje brisanjem iz trgovačkoga registra.

\(4\) Poslovne knjige i dokumentaciju društva likvidatori su dužni
čuvati u rokovima određenim posebnim propisima ili povjeriti na čuvanje
osobi koja pruža usluge pohrane poslovne dokumentacije u skladu s
pravilima kojima se uređuje postupanje s arhivskim gradivom i arhivama.
Poslovne knjige i dokumentaciju može se pohraniti i u elektroničkom
obliku. U sudski registar upisat će se kod koga su i gdje pohranjene
poslovne knjige i dokumentacija društva. Naknada za pohranu i čuvanje
poslovnih knjiga i dokumentacije društva podmiruje se na teret društva
prije njegova brisanja, a ne može prelaziti opravdane troškove
digitalizacije poslovnih knjiga i dokumentacije društva, izrade njihova
popisa te njihova sigurnog čuvanja i zaštite u elektroničkom obliku.

\(5\) Sud će dioničarima i vjerovnicima društva, a i drugim osobama koje
učine vjerojatnim da za to imaju opravdani interes, odobriti uvid u
poslovne knjige i dokumentaciju iz prethodnoga stavka ovoga članka. Za
uvid u pohranjene poslovne knjige i dokumentaciju društva te izradu
njihovih preslika plaća se naknada koja ne može biti viša od naknade
koja se plaća za uvid i izradu preslika arhivske građe pohranjene u
Hrvatskom državnom arhivu

\(6\) Pokaže li se kasnije da je potrebno provesti daljnje mjere u
likvidaciji društva, sud će na prijedlog osobe koja na tome ima pravni
interes ponovo imenovati ranije ili nove likvidatore.

Odgovornost likvidatora za štetu

Članak 383.

\(1\) Nakon što je društvo brisano iz trgovačkoga registra ne mogu se
pobijati radnje likvidatora, ali vjerovnici društva mogu od njega
tražiti da im nadoknadi štetu koju im je tim radnjama prouzročio.

\(2\) Likvidator odgovara za štetu prouzročenu provođenjem likvidacije
do visine peterostrukog iznosa nagrade koju je primio za svoj rad. Ako
to ne bi bilo dovoljno za podmirenje štete, za nju solidarno odgovaraju
svi dioničari do visine imovine društva koja im je isplaćena. Ne smatra
se štetom ako vjerovnik pravodobno ne prijavi svoje tražbine za koje
likvidator nije znao niti je mogao znati.

\(3\) Odredbe prethodnoga stavka ovoga članka ne primjenjuju se na
odgovornost likvidatora prema dioničarima. Za tu štetu likvidator
odgovara po općim pravilima o odgovornosti za štetu.

\(4\) Zahtjev s naslova odgovornosti za štetu zastaruje prema
likvidatoru u roku od godinu dana od brisanja društva iz sudskog
registra.

\(5\) Ako za štetu odgovara više likvidatora, njihova je odgovornost
solidarna.

Nastavljanje društva

Članak 384.

\(1\) Ako društvo prestaje zbog proteka vremena ili na temelju odluke
glavne skupštine, ona može sve dok ne počne podjela imovine dioničarima
donijeti odluku o tome da se društvo nastavlja. Za takvu odluku traži se
da se dadu glasovi koji predstavljaju najmanje tri četvrtine glasova
temeljnoga kapitala zastupljenoga na glavnoj skupštini pri donošenju
odluke. Statutom se može odrediti da je za to potrebna veća većina a
može se zahtijevati i ispunjenje dodatnih pretpostavki.

\(2\) Isto vrijedi i ako društvo prestane stečajem, ali se stečajni
postupak na prijedlog društva obustavi ili ga se zaključi nakon što
rješenje o potvrdi stečajnog plana postane pravomoćno ili kada se
odlukom registarskog suda odredi brisanje upisa društva u sudski
registar ali se razlog zbog kojega je određeno brisanje otkloni prije
nego što se donese odluka o nastavljanju društva.

\(3\) Likvidatori moraju sudu podnijeti prijavu za upis nastavljanja
društva u registar. Pri tome moraju dokazati da još nisu počeli s
podjelom imovine dioničarima.

\(4\) Odluka o nastavljanju društva nema učinka dok se ne upiše u sudski
registar.

#### Odjeljak 11. NIŠTETNOST DRUŠTVA

Tužba za utvrđenje ništetnosti

Članak 384.a

\(1\) Ako se u statutu društva odnosno u izjavi o preuzimanju dionica
pri njegovu osnivanju ne navode tvrtka društva, visina temeljnog
kapitala, ulozi u društvo, predmet poslovanja ili su odredbe o predmetu
poslovanja ništetne ili nisu poštovani propisi o najmanjoj dopuštenoj
uplati dionica niti propisi o uvjetima i postupku za upis u sudski
registar, svaki dioničar, svaki član uprave, odnosno izvršni direktor i
svaki član nadzornog, odnosno upravnog odbora može ustati s tužbom i
zahtijevati da se utvrdi ništetnost društva. Tužba se ne može podići iz
drugih razloga.

\(2\) Može li se nedostatak ukloniti po odredbama članka 384.b ovoga
Zakona, tužba se može podići tek nakon što ovlaštenik za podizanje tužbe
zatraži od društva da ukloni nedostatak a ono to ne učini u roku od tri
mjeseca.

\(3\) Tužba se mora podići kod suda iz članka 40. ovoga Zakona u roku od
tri godine od dana upisa društva u sudski registar.

\(4\) Za tužbu se na odgovarajući način primjenjuju odredbe članka 363.
stavka 2. do 4., članka 363.a, članka 364. stavka 1. rečenice 1. ovoga
Zakona. Uprava društva mora javno ovjereni prijepis ili presliku tužbe
dostaviti registarskom sudu bez odgađanja od dana kada je podignuta, a
sud koji je donio presudu dostavit će je registarskom sudu u roku od 15
dana od dana kada je postala pravomoćna. Registarski sud će upisati u
sudski registar zabilježbu spora, a ništetnost društva nakon što mu se
dostavi pravomoćna presuda kojom se utvrđuje da je društva ništetno. Ako
je tužbeni zahtjev odbijen, registarski sud će brisati zabilježbu spora.

Uklanjanje nedostatka u statutu

Članak 384.b

Nedostatak statuta koji se odnosi na predmet poslovanja može se
otkloniti izmjenom statuta.

Učinak upisa ništetnosti u sudski registar

Članak 384.c

\(1\) Nakon upisa ništetnosti društva u sudski registar provodi se
likvidacija društva.

\(2\) Ništetnost društva ne utječe na pravne poslove poduzete u njegovo
ime.

\(3\) Dioničari koji nisu u potpunosti uplatili dionice dužni su to
učiniti u mjeri u kojoj je to potrebno da bi se podmirile obveze
društva.

### GLAVA V. DRUŠTVO S OGRANIČENOM ODGOVORNOŠĆU

#### Odjeljak 1. OSNIVANJE

Pojam društva s ograničenom odgovornošću

Članak 385. (NN [130/23](https://www.zakon.hr/cms.htm?id=58588))

\(1\) Društvo s ograničenom odgovornošću je trgovačko društvo u koje
jedna ili više pravnih ili fizičkih osoba uplaćuju poslovne udjele u
unaprijed dogovorenom temeljnom kapitalu. Poslovni udjeli ne moraju biti
jednaki. Osnivač može kod osnivanja društva preuzeti više poslovnih
udjela. Ukupan iznos svih poslovnih udjela mora odgovarati iznosu
temeljnog kapitala društva. Poslovni udjeli se ne mogu izraziti u
vrijednosnim papirima.

\(2\) Članovi ne odgovaraju za obveze društva.

\(3\) Ako poslovni udio ne uplati onaj tko je na to obvezan niti to
društvo može nadoknaditi prodajom poslovnoga udjela, drugi su članovi
društva dužni u društvo uplatiti iznos koji nedostaje srazmjerno svojim
poslovnim udjelima u društvu.

Osnivači

Članak 386. (NN [18/23](https://www.zakon.hr/cms.htm?id=55993))

\(1\) Društvo može osnovati jedna ili više osoba.

\(2\) Na članstvo u društvu s ograničenom odgovornošću na odgovarajući
se način primjenjuju odredbe članka 68. stavaka 3., 4. i 6. ovoga
Zakona.

Način osnivanja društva

Članak 387. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) Društvo se osniva na temelju ugovora kojega sklapaju osnivači
(društveni ugovor). Svi osnivači moraju potpisati društveni ugovor koji
se sklapa u obliku javnobilježničkog akta ili privatne isprave koju
potvrdi javni bilježnik. Javnobilježnički akt ili privatna isprava koju
potvrdi javni bilježnik mogu biti sastavljeni putem sredstava
elektroničke komunikacije i u elektroničkom obliku.

\(2\) Ako društvo osniva jedan osnivač, društveni ugovor zamjenjuje
izjava osnivača o osnivanju društva s ograničenom odgovornošću dana kod
javnog bilježnika. Ta izjava može biti sastavljena i u elektroničkom
obliku te putem sredstava elektroničke komunikacije.

\(3\) Ako se društvo osniva kao jednostavno društvo s ograničenom
odgovornošću, društveni ugovor, odnosno izjava o osnivanju društva
sklapaju se tako da javni bilježnik sastavi obrazac zapisnika koji su
prilozi 1. -- 2. ovoga Zakona. Taj obrazac zapisnika nije
javnobilježnički akt ni privatna isprava koju potvrđuje javni bilježnik.

\(4\) Ako se društvo osniva na daljinu putem internetske stranice
sustava sudskog registra, bez sudjelovanja javnog bilježnika, društveni
ugovor, odnosno izjava o osnivanju društva moraju se sklopiti u obliku
obrazaca koji su prilozi 3. -- 6. ovoga Zakona.

\(5\) Punomoćnici osnivača moraju imati punomoć ovjerenu kod javnog
bilježnika. Punomoć nije potrebna ako je zastupnik osnivača po zakonu
ovlašten da za njega sklopi društveni ugovor i dade izjavu koja se traži
za osnivanje društva.

\(6\) Sukcesivno osnivanje društva nije dopušteno.

Sadržaj društvenoga ugovora, odnosno izjave o osnivanju društva

Članak 388. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Društveni ugovor, odnosno izjava o osnivanju društva mora
sadržavati:

1\. ime, prezime, odnosno tvrtku, prebivalište, odnosno sjedište
osnivača, ako je osnivač fizička osoba i njen osobni identifikacijski
broj, a ako je osnivač pravna osoba i osobni identifikacijski broj te
matični broj subjekta, odnosno odgovarajuće podatke ako je riječ o
stranoj osobi,

2\. tvrtku i sjedište društva,

3\. ukupni iznos temeljnog kapitala te iznos uplate poslovnog udjela
svakog osnivača, a uplaćuje li se poslovni udio unosom stvari i prava u
društvo, mora ih se detaljno opisati i naznačiti njihovu vrijednost te
broj i nominalne iznose poslovnih udjela koje se svaki osnivač obvezuje
uplatiti,

4\. odredbu o tome osniva li se društvo na određeno ili na neodređeno
vrijeme,

5\. prava i obveze koje članovi imaju prema društvu pored uplate svojih
poslovnih udjela, te prava i obveze koje društvo ima prema članovima.

Temeljni kapital

Članak 389. (NN [114/22](https://www.zakon.hr/cms.htm?id=53938))

\(1\) Temeljni kapital društva i nominalni iznos poslovnog udjela moraju
biti izraženi u eurima.

\(2\) Najniži iznos temeljnog kapitala društva je 2500,00 eura, ako ovim
Zakonom nije drukčije određeno.

Uplata preuzetih poslovnih udjela

Članak 390. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Nominalni iznos poslovnog udjela ne može biti manji od 10,00 eura,
ako ovim Zakonom nije drukčije određeno. Nominalni iznos poslovnog
udjela mora biti izražen cijelim brojem koji je višekratnik broja deset.
Zbroj nominalnih iznosa svih poslovnih udjela mora odgovarati iznosu
temeljnoga kapitala društva.

\(2\) Prije upisa društva u sudski registar svaki osnivač mora uplatiti
najmanje četvrtinu preuzetog poslovnog udjela koji uplaćuje u novcu, s
tim da ukupni iznos svih uplata u novcu ne može biti manji od jedne
četvrtine temeljnog kapitala, osim ako zakonom nije drugačije propisano.

\(3\) Poslovni udio može se uplatiti unosom stvari i prava. Uplata
poslovnog udjela unošenjem u društvo stvari i prava mora se u cjelini
učiniti prije upisa društva u sudski registar. Ako je vrijednost
unesenih stvari i prava u vrijeme podnošenja prijave za upis društva u
sudski registar manja od iznosa koji se time uplaćuje, razlika se mora
uplatiti u novcu.

\(4\) Na ulaganje stvari i prava na odgovarajući se način primjenjuju
odredbe članka 176., članka 179. stavka 5. druge rečenice, članka 181.
do 185.a, članka 187. stavka 2. točke 2. i 3., te članka 191. do 193.
ovoga Zakona.

\(5\) Poslovni se udio mora uplatiti tako da s uplaćenim novcem i
unesenim stvarima i pravima društvo može slobodno raspolagati.

\(6\) Poslovni udjeli uplaćuju se zakonom određenim sredstvom plaćanja u
Republici Hrvatskoj na račun društva kod kreditne institucije u
Republici Hrvatskoj ili u polog na posebni račun javnog bilježnika
otvoren kod kreditne institucije u Republici Hrvatskoj. Prilikom uplata
na račun društva kreditna institucija izdaje potvrdu o tome da će
društvo moći slobodno raspolagati uplaćenim iznosom nakon što bude
upisano u sudski registar, a ako je uplata izvršena u polog na račun
javnog bilježnika, javni bilježnik će izdati potvrdu o tome da će
društvo moći slobodno raspolagati uplaćenim iznosom nakon što bude
upisano u sudski registar.

Jednostavno društvo s ograničenom odgovornošću

Članak 390.a (NN [40/19](https://www.zakon.hr/cms.htm?id=39375),
[114/22](https://www.zakon.hr/cms.htm?id=53938),
[130/23](https://www.zakon.hr/cms.htm?id=58588))

\(1\) Društvo koje ima najviše pet članova i jednog člana uprave može se
osnovati na pojednostavnjeni način (jednostavno društvo s ograničenom
odgovornošću). Za takvo osnivanje društva moraju se koristiti obrasci
zapisnika koje sastavlja javni bilježnik, a koji su prilozi ovom Zakonu.
Osim u pogledu toga ne mogu se dogovoriti nikakva odstupanja od odredbi
ovoga Zakona. Popunjeni obrazac zapisnika vrijedi kao popis članova
društva, popis osoba ovlaštenih da vode poslove društva te sadrži izjavu
kojom član uprave prihvaća imenovanje. U svemu ostalome na takav se
zapisnik na odgovarajući način primjenjuju odredbe ovoga Zakona o
društvenom ugovoru, odnosno izjavi o osnivanju.

\(2\) Tvrtka društva iz stavka 1. ovoga članka mora sadržavati riječi,
odnosno oznaku iz članka 13. stavka 2. točke 4. ovoga Zakona.

\(3\) Najniži iznos temeljnog kapitala društva je 1,00 euro, a najniži
nominalni iznos poslovnog udjela 1,00 euro. Temeljni kapital i poslovni
udjeli u društvu moraju glasiti na pune iznose eura.

\(4\) Preuzeti poslovni udjeli uplaćuju se samo u novcu. Prijava za upis
društva u sudski registar podnosi se nakon što su potpuno uplaćeni svi
poslovni udjeli u društvu.

\(5\) Društvo mora imati zakonske rezerve u koje mora unijeti četvrtinu
iznosa dobiti društva iskazane u godišnjim financijskim izvješćima
umanjene za iznos gubitka iz prethodne godine. Zakonske rezerve smiju se
upotrijebiti:

1\. za povećanje temeljnog kapitala pretvaranjem rezervi u temeljni
kapital društva,

2\. za pokriće gubitka iskazanog za godinu za koju se podnose godišnja
financijska izvješća ako nije pokriven iz dobiti prethodne godine i

3\. za pokriće gubitka iskazanog za prethodnu godinu ako nije pokriven
iz dobiti iskazane u godišnjim financijskim izvješćima za godinu za koju
se podnose.

\(6\) Prijeti li društvu nesposobnost za plaćanje, mora se odmah sazvati
skupština društva.

\(7\) Poveća li društvo temeljni kapital tako da dosiže ili postaje veći
od najnižeg temeljnog kapitala iz članka 389. stavka 2. ovoga Zakona, na
društvo se više ne primjenjuju odredbe stavaka 3. do 6. ovoga članka s
time da ono smije zadržati tvrtku iz stavka 2. ovoga članka. Na temeljni
kapital društva i na poslovne udjele tada se primjenjuju odredbe članka
390. stavka 1. ovoga Zakona.

Dodatne činidbe

Članak 391. (NN [130/23](https://www.zakon.hr/cms.htm?id=58588))

\(1\) Društvenim se ugovorom članovi društva mogu obvezati, pored uplate
uloga, na dodatne uplate novca ili ispunjenje drugih činidbi koje imaju
imovinsku vrijednost. Time se ne povećava temeljni kapital društva.

\(2\) U društvenom se ugovoru može odrediti i da članovi društva donose
odluku o tome da će društvu učiniti dodatna plaćanja. Nije li društvenim
ugovorom izričito određeno da se odluka donosi većinom od najmanje tri
četvrtine danih glasova, članovi društva mogu odluku donijeti samo
jednoglasno.

\(3\) Ako član, kada se to od njega traži, ne ispuni svoju obvezu
naknadnog plaćanja društvu koja je ograničena određenim iznosom, a kada
nije tako ograničena ako ne prelazi iznos određen društvenim ugovorom,
primjenjuju se odredbe ovoga Zakona o zakašnjenju s uplatom poslovnog
udjela, ako društvenim ugovorom nije što drugo predviđeno. Prednik člana
društva odgovara za plaćanje društvu samo do visine obveze u vrijeme
podnošenja prijave za upis njegova izlaska iz društva u knjigu poslovnih
udjela.

\(4\) Ako obveza dodatnog plaćanja nije ograničena određenim iznosom,
član društva koji je u cijelosti uplatio poslovni udio može se
osloboditi obveze plaćanja koja otpada na njegov poslovni udio tako da u
roku od mjesec dana nakon što se od njega zahtijeva plaćanje društvu
stavi svoj poslovni udio na raspolaganje. Ako on u tome roku ne plati
ono što se od njega traži niti se koristi spomenutim pravom, društvo ga
može preporučenim pismom obavijestiti da se smatra kako je svoj poslovni
udio stavio na raspolaganje društvu. Društvo mora u roku od mjesec dana
od primitka spomenute izjave člana društva, odnosno od spomenute
obavijesti članu, njegov poslovni udio izložiti prodaji javnim
nadmetanjem, a prodaji na drugi način samo ako se s time suglasi član
društva o čijem je poslovnom udjelu riječ. Društvo je dužno iznos
postignut prodajom koji preostane nakon pokrića troškova prodaje i
podmirenja obveze dodatnog plaćanja isplatiti članu društva. Ne može li
se tražbina društva podmiriti utrškom od prodaje poslovnog udjela, ovaj
pripada društvu koje ga može otuđiti za vlastiti račun. Društvenim se
ugovorom način podmirenja obveze člana društva određen ovim stavkom može
ograničiti na slučaj kada zahtijevano dodatno plaćanje društvu prelazi
neki određeni iznos.

\(5\) Ono što je uplaćeno može se vratiti članovima društva ako nije
potrebno za pokriće gubitka društva. Povrat uplaćenog dopušten je samo
svim članovima u omjeru njihovih poslovnih udjela i ne prije isteka tri
mjeseca od kada društvo objavi odluku o povratu. Ako je društvenim
ugovorom predviđeno da su dodatne uplate moguće i prije nego što se u
potpunosti uplate ulozi, povrat tako uplaćenog nije dopušten prije nego
što se u potpunosti ne uplate poslovni udjeli. Vrate li se spomenute
uplate protivno toj zabrani, primatelji vraćenog iznosa, članovi uprave
i preostali članovi društva odgovaraju društvu po odredbama članaka 407.
i 430. ovoga Zakona.

\(6\) Ako se, pored uplate poslovnih udjela, jedan ili više članova
obveže društvu na činidbe koje se ne sastoje u isplati novca ali imaju
imovinsku vrijednost, u društvenom ugovoru moraju se odrediti opseg i
pretpostavke za ispunjenje tih činidbi, mjerila za određivanje naknade
koju za to društvo treba platiti te ugovorna kazna za slučaj
neispunjenja ili neurednog ispunjenja preuzete obveze. Plaćanja društva
ne mogu biti veća od vrijednosti činidbi koje treba ispuniti.

Posebne pogodnosti

Članak 392. (NN [130/23](https://www.zakon.hr/cms.htm?id=58588))

Ako se članu društva daje naknada za stvari ili prava koja prenosi
društvu i priračunava se uplati njegova poslovnog udjela ili se nekome
članu društva daju posebne pogodnosti u društvu, u društvenome ugovoru
moraju se točno i u cjelini navesti član društva koji prenosi stvar ili
pravo, opis onoga što se tako prenosi društvu i vrijednost toga izraženu
u novcu te posebne pogodnosti koje stječe član društva.

Troškovi osnivanja

Članak 393. (NN [130/23](https://www.zakon.hr/cms.htm?id=58588))

\(1\) Osnivačima se ne može iz temeljnoga kapitala isplatiti naknadu
troškova za pripremne radnje ili za osnivanje društva, a posebno nije
dopušteno da se iznos tih troškova priračuna tome kapitalu kao uplata
poslovnog udjela.

\(2\) Naknada troškova za osnivanje društva može se odobriti samo do
visine najviše naknade utvrđene u društvenome ugovoru. Ako nije
drugačije ugovoreno, osnivači snose troškove osnivanja društva
srazmjerno svojim poslovnim udjelima.

Prijava za upis u sudski registar

Članak 394. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Prijava za upis u sudski registar podnosi se nakon što se sklopi
društveni ugovor, uplate poslovni udjeli u skladu sa zakonom i
društvenim ugovorom i imenuju jedan ili više članova uprave društva, a
ako društvo mora imati nadzorni odbor i nakon što se izabere taj odbor.

\(2\) Ako društvo osniva samo jedan osnivač, on mora prije podnošenja
prijave dati primjereno osiguranje za to da će dio poslovnog udjela u
novcu koji nije uplaćen biti uredno plaćen.

\(3\) Prije podnošenja prijave za upis društva u sudski registar moraju
se uplate poslovnih udjela u stvarima i u pravima obaviti tako da s
njima društvo može raspolagati nakon što bude upisano u sudski registar.
Posumnja li sud u točnost podnesenih dokaza o unosu stvari i prava i
raspolaganju njima od strane društva, može zatražiti da mu se podnesu i
drugi dokazi. Ako je vrijednost uplate u stvarima i pravima u vrijeme
podnošenja prijave za upis u sudski registar manja od iznosa preuzetog
poslovnog udjela koji se time uplaćuje, osnivač koji time nije uplatio
cijeli poslovni udio dužan je prije upisa društva u sudski registar
iznos koji nedostaje uplatiti u novcu.

\(4\) U prijavi za upis u sudski registar moraju se navesti:

1\. tvrtka, sjedište, adresa društva u Republici Hrvatskoj i djelatnosti
iz članka 34. stavka 3. ovoga Zakona, ako čine predmet poslovanja
društva,

2\. iznos temeljnoga kapitala društva,

3\. prema okolnostima podaci i izjave iz članka 187.a stavka 1. i 2.
ovoga Zakona,

4\. izjava članova uprave da su upoznati s obvezom izvještavanja suda i
da nema okolnosti koje bi bile protivne odredbi članka 239. stavka 2.
ovoga Zakona,

5\. imena i prezimena članova uprave, predsjednika i članova nadzornog
odbora, ako ga društvo ima, te njihovo prebivalište i osobni
identifikacijski broj,

6\. imena i prezimena odnosno tvrtke članova društva, ako su članovi
društva fizičke osobe i njihovi osobni identifikacijski brojevi građana,
a ako su članovi pravne osobe, njihovi matični brojevi subjekta odnosno
odgovarajući podaci ako je riječ o stranoj osobi.

\(5\) Prijavi iz prethodnoga stavka ovoga članka prilažu se:

1\. primjerak društvenog ugovora, odnosno izjave o osnivanju društva sa
svim prilozima uključujući punomoći punomoćnika, ovjerene od javnog
bilježnika,

2\. popis članova osnivača koji sadržava ime i prezime, osobni
identifikacijski broj, prebivalište, odnosno tvrtku i sjedište s
naznakom registarskoga suda i broja pod kojim su upisani u sudskom
registru, iznos temeljnoga kapitala društva i redne brojeve i nominalne
iznose preuzetih poslovnih udjela osnivača i učinjenih uplata,

3\. potvrdu kreditne institucije ili javnog bilježnika o uplatama
poslovnih udjela u novcu,

4\. osiguranje iz stavka 2. ovoga članka, ako društvo osniva jedan
osnivač a ne uplaćuje poslovni udio u cjelini prije upisa društva u
sudski registar,

5\. ako se u osnivanju daje posebna pogodnost ili se ulažu stvari i
prava, izvješća o osnivanju društva i o reviziji osnivanja, odnosno
isprave i elaborat iz članka 187.a stavka 3. ovoga Zakona,

6\. popis osoba ovlaštenih da vode poslove društva, njihova imena i
prezimena, osobni identifikacijski broj, prebivalište, opseg njihovih
ovlasti i izjave da prihvaćaju postavljenja dane pred javnim
bilježnikom,

7\. ako društvo ima nadzorni odbor, popis predsjednika i članova toga
odbora s navođenjem datuma rođenja i prebivališta,

8\. dozvola državnog organa, ako se propisom traži za osnivanje i upis
društva ili upis djelatnosti iz članka 34. stavka 3. ovoga Zakona u
sudski registar.

\(6\) U prijavi mora se pružiti dokaz da su ispunjene činidbe iz članka
391. ovoga Zakona, ako ih se po društvenom ugovoru mora ispuniti prije
upisa društva u sudski registar, i da s njihovim predmetom društvo
slobodno raspolaže.

\(7\) Zajedno s prijavom za upis u sudski registar registarskom sudu
dostavlja se odluka kojom se utvrđuje predmet poslovanja društva i popis
djelatnosti koje čine utvrđeni predmet poslovanja društva.

\(8\) Prijavi za upis ne prilaže se izjava osnivača da nije pravomoćno
osuđen za kazneno djelo financiranja terorizma ili kazneno djelo pranja
novca, odnosno da su prestale pravne posljedice osude, kao i da mu nije
uvedena međunarodna mjera ograničavanja raspolaganja imovinom, odnosno
da je takva mjera ukinuta.

Ispitivanje prijave

Članak 395. (NN [130/23](https://www.zakon.hr/cms.htm?id=58588))

\(1\) Sud je dužan ispitati je li društvo uredno osnovano, sadržava li
prijava zakonom propisani sadržaj te jesu li joj priložene propisane
isprave.

\(2\) Sud će odbiti upis društva u sudski registar ako revizori
osnivanja izjave ili ako je očigledno da izvješće o osnivanju ili
izvješće o reviziji osnivanja što ga je podnijela uprava, odnosno
podaci, isprave i elaborat iz članka 187.a ovoga Zakona nisu točni, nisu
potpuni ili nisu u skladu s propisima. Isto vrijedi i kada revizori
osnivanja izjave ili je sud mišljenja da je vrijednost predmeta ulaganja
stvari ili prava znatno manja od vrijednosti koja se time uplaćuje.

\(3\) Ovdje se na odgovarajući način primjenjuju odredbe članka 188.
stavka 3. i 4. ovoga Zakona.

Upis u sudski registar. Objava upisa

Članak 396.

\(1\) U sudski registar upisuju se:

1\. tvrtka, sjedište, adresa društva u Republici Hrvatskoj i predmet
poslovanja društva,

2\. ukupni iznos temeljnoga kapitala,

3\. dan sklapanja društvenog ugovora,

4\. vrijeme trajanja društva ako je ono određeno društvenim ugovorom ili
izjavom o osnivanju društva,

5\. imena i prezimena članova uprave, predsjednika i članova nadzornog
odbora, ako ga društvo ima, njihovo prebivalište i osobni
identifikacijski broj,

6\. ovlasti za zastupanje društva,

7\. ako je za primanje očitovanja volje i pismena u ime društva s
navođenjem adrese u Republici Hrvatskoj ovlaštena neka osoba, upisuje se
i taj podatak; za treće spomenuta je osoba za to ovlaštena sve dok ju se
ne izbriše iz sudskog registra i objavi upis brisanja, osim ako je
trećemu bilo poznato da ta osoba više nema ovlast o kojoj je ovdje
riječ,

8\. ime i prezime, prebivalište i osobni identifikacijski broj, odnosno
tvrtka i sjedište jedinoga osnivača i članova društva.

\(2\) Pored podataka iz prethodnoga stavka ovoga članka objavljuju se i
odredbe društvenoga ugovora ili izjave o osnivanju društva o načinu kako
društvo objavljuje svoja priopćenja, ako ugovor, odnosno izjava
sadržavaju te odredbe.

Odgovornost članova društva i članova uprave društva

Članak 397. (NN [130/23](https://www.zakon.hr/cms.htm?id=58588))

\(1\) Ako su u osnivanju društva dani pogrešni podaci, članovi društva i
članovi uprave društva kao solidarni dužnici dužni su društvu uplatiti
iznose koji nisu uplaćeni, nadoknaditi plaćanja koja su učinjena u
osnivanju društva i nisu prihvaćena kao troškovi osnivanja društva, a
odgovaraju i za drugu štetu koja bi time bila pričinjena.

\(2\) Ako je društvo s nakanom ili s grubom nepažnjom oštećeno uplatama
poslovnih udjela ili troškovima osnivanja društva, svi članovi
odgovaraju za štetu kao solidarni dužnici.

\(3\) Od odgovornosti iz stavka 1. i 2. ovoga članka oslobađa se onaj
član društva i član uprave društva koji nije znao za činjenice na kojima
se temelji odgovornost niti bi za njih morao znati da je upotrijebio
pozornost urednog i savjesnog gospodarstvenika.

\(4\) Uz članove društva na isti način odgovaraju i osobe za čiji su
račun članovi društva preuzeli poslovne udjele. Te se osobe ne mogu
pozivati na to da im nisu bile poznate okolnosti za koje je znao član
društva koji je djelovao u njihovo ime ili za koje bi primjenom
pozornosti urednog i savjesnog gospodarstvenika morao znati.

\(5\) Društvo se ne može odreći zahtjeva iz prethodnih stavaka ovoga
članka niti može o njima sklopiti nagodbu, ako je ispunjenje spomenutih
obveza potrebno da bi društvo podmirilo svoje vjerovnike. To ne vrijedi
u slučaju ako je onaj tko odgovara društvu insolventan ili je sa svojim
vjerovnicima sklopio nagodbu da bi izbjegao otvaranje stečaja ili je
njegova obveza plaćanja naknade uređena stečajnim planom.

\(6\) Zahtjevi društva iz stavka 1. do 4. ovoga članka zastaruju za pet
godina. Zastara počinje teći od dana upisa društva u sudski registar, a
ako je radnja koja dovodi do odgovornosti za štetu učinjena nakon toga
upisa, od dana kada je učinjena.

**Odjeljak 1.a OSNIVANJE DRUŠTVA NA DALJINU BEZ SUDJELOVANJA JAVNOG
BILJEŽNIKA**

Osnivanje

Članak 397.a (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) Društvo s ograničenom odgovornošću može se osnovati na daljinu
putem internetske stranice sustava sudskog registra uz korištenje
autentifikacijskog sustava koji jamči značajnu, odnosno visoku sigurnost
u pogledu identiteta i istovjetnosti osobe koja pristupa sustavu sudskog
registra i uz korištenje obrazaca koji su u prilogu ovoga Zakona. Tako
se može osnovati i jednostavno društvo s ograničenom odgovornošću.

\(2\) Kada se od osnivača ili druge osobe traži da potvrdi prihvaćanje
prijave, obrasca, izjave ili podataka, izraz »potvrdi« znači radnju
kojom se putem sustava sudskog registra, u skladu s propisanom
sigurnosnom razinom za tu vrstu potvrde, odobrava i/ili pristaje na
poduzimanje određene radnje u postupku, preuzimanje nekog prava i obveze
ili potvrđuje točnost podataka.

\(3\) Tko neovlašteno pristupi ili poduzme radnju u sustavu iz stavka 1.
ovoga članka, kaznit će se za kazneno djelo računalnog krivotvorenja i
kazneno djelo prijevare u skladu s Kaznenim zakonom.

\(4\) Ministar nadležan za poslove pravosuđa pravilnikom će propisati na
temelju kojeg autentifikacijskog sustava se pristupa sustavu sudskog
registra, odnosno sigurnosnu razinu za pristup sustavu sudskog registra
i poduzimanje radnji u postupku osnivanja na daljinu.

Obrasci i isprave

Članak 397.b (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) U postupku osnivanja na daljinu koristi se jedan od obrazaca
društvenog ugovora odnosno izjave o osnivanju u elektroničkom obliku,
koji su prilog 3. -- 6. ovoga Zakona.

\(2\) U postupku osnivanja na daljinu prilažu se isprave ili njezine
preslike u elektroničkom obliku, kada je to propisano zakonom.

\(3\) Za davanje nepotpunih ili neistinitih podataka ili isprava u
postupku osnivanja na daljinu odgovara se kao za davanje lažnog iskaza u
postupku pred sudom u skladu s Kaznenim zakonom.

\(4\) Ministarstvo nadležno za poslove pravosuđa osigurava dostupnost
prijevoda obrazaca na engleskom jeziku u skladu s pravilima o
dostupnosti informacija iz zakona kojim se uređuje osnivanje, ustroj i
vođenje sudskog registra te postupak u registarskim stvarima. Društvo se
ne može osnovati na prijevodu obrazaca.

Društveni ugovor

Članak 397.c (NN [40/19](https://www.zakon.hr/cms.htm?id=39375))

\(1\) Društvo se osniva na daljinu sklapanjem društvenog ugovora koji
više osnivača sklapa prihvaćanjem popunjenog obrasca društvenog ugovora.

\(2\) Ako društvo osniva jedan osnivač, društvo se osniva na temelju
izjave osnivača o osnivanju društva koju osnivač daje prihvaćanjem
popunjenog obrasca izjave o osnivanju društva.

\(3\) Društveni ugovor je sklopljen kada sustav sudskog registra
zabilježi da su svi osnivači potvrdili njegovo prihvaćanje, a kao dan
sklapanja smatra se dan kada je zabilježena posljednja potvrda
prihvaćanja.

\(4\) Smatra se da je osnivač koji je potvrdio popunjeni obrazac
društvenog ugovora suglasan s njegovim sadržajem, da je osnivački akt
sastavljen u skladu s njegovom pravom voljom te da razumije smisao i
posljedice njegova prihvaćanja.

Podaci o osnivačima, tvrtki i sjedištu društva

Članak 397.d (NN [40/19](https://www.zakon.hr/cms.htm?id=39375))

\(1\) Osnivači društva mogu biti samo one osobe koje imaju valjanu
vjerodajnicu na temelju koje se može pristupiti sustavu sudskog
registra, ako potvrde da su podaci kojima su se prijavili u sustav točni
i potpuni, odnosno da se nisu naknadno izmijenili.

\(2\) Tvrtku društva u obrascu društvenog ugovora unosi jedan od
osnivača, a prihvaćaju ostali osnivači. Naznaka predmeta poslovanja
društva ne može imati više od dvadeset riječi.

\(3\) Sjedište društva u obrascu društvenog ugovora određuje se prema
šifri i nazivu naselja u Republici Hrvatskoj utvrđenih od za to
nadležnog tijela, a u društvenom ugovoru prema nazivu mjesta u Republici
Hrvatskoj.

\(4\) Poslovnu adresu u sjedištu društva određuje uprava društva
posebnom odlukom.

\(5\) Odluku kojom se određuje prva poslovna adresa u sjedištu društva
potvrđuju svi osnivači i članovi uprave te se prilaže uz prijavu za upis
osnivanja društva.

Temeljni kapital, uplata poslovnog udjela i prijava za upis osnivanja

Članak 397.e (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Preuzeti poslovni udio uplaćuje se u novcu.

\(2\) Pri osnivanju društva poslovni udio uplaćuje se na privremeni
podračun državnog proračuna.

\(3\) Prijava za upis osnivanja društva na daljinu sadrži zahtjev za
upis i podatke iz članka 394. stavka 4. točaka 1., 2., 5. i 6. ovoga
Zakona.

\(4\) Prijavi iz stavka 3. ovoga članka prilažu se:

-- primjerak društvenog ugovora, odnosno izjave o osnivanju društva sa
svim prilozima,

-- popis članova osnivača koji sadržava ime i prezime, osobni
identifikacijski broj, prebivalište, odnosno tvrtku i sjedište s
naznakom registarskoga suda i broja pod kojim su upisani u sudskom
registru, iznos temeljnog kapitala društva i redne brojeve i nominalne
iznose preuzetih poslovnih udjela osnivača,

-- odluka o imenovanju i popis osoba ovlaštenih voditi poslove društva,
njihova imena i prezimena, prebivalište, osobni identifikacijski broj,
opseg njihovih ovlasti,

-- izjave članova uprave da su upoznati s obvezom izvještavanja suda i
da ne postoje zakonom propisane okolnosti zbog kojih ne mogu biti
imenovani za člana uprave,

-- odluku o odabiru poslovne adrese društva,

-- odluku o utvrđenju predmeta poslovanja.

\(5\) Podaci iz stavka 3. i prilozi iz stavka 4. ovoga članka preuzimaju
se iz sustava, odnosno nastaju u sustavu sudskog registra.

\(6\) Prijavu za upis osnivanja dužni su potvrditi svi članovi uprave
društva.

\(7\) Prijava za upis osnivanja potvrđena je kada sustav sudskog
registra zabilježi da su osobe iz stavka 3. ovoga članka potvrdile
prijavu za upis osnivanja, a kao dan potvrde uzima se dan kada je
zabilježena posljednja potvrda prihvaćanja.

\(8\) Posumnja li da su članovi društva ili članovi organa društva
krivotvorili ili na drugi način zlouporabili identitet, da nisu poslovno
sposobni ili da nisu ovlašteni zastupati društvo, da se prilikom
osnivanja društva krše propisi o sprječavanju pranja novca ili da
postoje druge protupravnosti u postupku osnivanja, registarski sud
donijet će zaključak kojim će uputiti predlagatelja da u roku od 15 dana
podnese prijavu putem javnog bilježnika. Ako podnositelj ne postupi po
zaključku suda, smatrat će se da je povukao prijedlog.

##### Odjeljak 1.b OSNIVANJE DRUŠTVA NA DALJINU UZ SUDJELOVANJE JAVNOG BILJEŽNIKA

Članak 397.f (NN [34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Društvo s ograničenom odgovornošću i jednostavno društvo s
ograničenom odgovornošću mogu se osnovati na daljinu i uz sudjelovanje
javnog bilježnika.

\(2\) Poslovni udjeli mogu se uplatiti samo u novcu, a uplaćuju se na
privremeni podračun državnog proračuna ili u polog na posebni račun
javnog bilježnika otvoren kod kreditne institucije u Republici
Hrvatskoj. Plaćanje se može obaviti na daljinu, elektroničkim putem, a
dokaz o plaćanju može se podnijeti na isti način.

\(3\) Društveni ugovor i izjava o osnivanju društva sklapaju se kao
javnobilježnički akt ili privatna isprava koju potvrdi javni bilježnik u
elektroničkom obliku, prema propisima kojima se uređuje ustrojstvo,
ovlasti i način rada javnog bilježništva kao javne službe. Društveni
ugovor jednostavnog društva s ograničenom odgovornošću sklapa se
popunjavanjem obrazaca iz priloga 1. -- 2. ovoga Zakona u elektroničkom
obliku

\(4\) I ostale isprave potrebne za osnivanje društva u čijem
sastavljanju treba sudjelovati javni bilježnik sastavljaju se u
elektroničkom obliku prema propisima kojima se uređuje ustrojstvo,
ovlasti i način rada javnog bilježništva kao javne službe. Isprave u
čijem sastavljanju ne mora sudjelovati javni bilježnik sastavljaju se
prema pravilima za odgovarajuću vrstu elektroničke isprave. Ako nema
posebnih pravila, ispravu potpisuju osobe koje su ih sastavile
kvalificiranim elektroničkim potpisom.

\(5\) U postupku osnivanja javni bilježnik komunicira s članovima
društva, njihovim zastupnicima i članovima organa društva putem
sredstava elektroničke komunikacije (videoveza i slično). Na taj način
javni bilježnik ih obavještava jesu li društveni ugovor, predmet
poslovanja, tvrtka društva i imenovanja članova organa u skladu sa
zakonom, upozorava ih na posljedice namjeravane pravne radnje i utvrđuje
njihovu pravu volju.

\(6\) Identitet članova društva, njihovih zastupnika i članova organa
provjerava se upotrebom sredstava elektroničke identifikacije i
autentifikacije visoke razine sigurnosti.

\(7\) Javni bilježnik može na daljinu izvršiti i dodatne provjere
identiteta, kao i ostale potrebne provjere, poput postojanja poslovne
sposobnosti ili ovlasti za zastupanje. U tu svrhu javni bilježnik može
se poslužiti ispravama koje su potpisane kvalificiranim elektroničkim
potpisom.

\(8\) Ako posumnja da su članovi društva, njihovi zastupnici ili članovi
organa krivotvorili ili na drugi način zlouporabili identitet, da nisu
poslovno sposobni ili da nisu ovlašteni zastupati društvo, javni
bilježnik može zahtijevati njihovu fizičku prisutnost.

\(9\) Ako nije drukčije predviđeno u ovom članku, na osnivanje se
primjenjuju opća pravila o osnivanju društva s ograničenom odgovornošću
i jednostavnog društva s ograničenom odgovornošću, uzimajući u obzir
posebnosti elektroničke komunikacije.

#### Odjeljak 2. PRAVNI ODNOSI IZMEĐU DRUŠTVA I ČLANOVA

##### Pododjeljak 1. Uplata poslovnih udjela

Obveza uplate poslovnih udjela

Članak 398. (NN [130/23](https://www.zakon.hr/cms.htm?id=58588))

\(1\) Svaki se poslovni udio mora uplatiti društvu. Vrijednost uplate
određuje se prema nominalnom iznosu poslovnog udjela utvrđenom u
društvenom ugovoru pri osnivanju društva. Kada se povećava temeljni
kapital društva, vrijednost uplate određuje se nominalnim iznosom
poslovnog udjela navedenim u izjavi o njegovu preuzimanju.

\(2\) Svi su članovi dužni uloge u novcu uplatiti u srazmjeru s njihovim
preuzetim poslovnim udjelima, ako drugačije nije određeno društvenim
ugovorom ili odlukama organa društva.

\(3\) Društvo ne može pojedinim članovima odgoditi, olakšati niti ih
osloboditi od obveze da uplate poslovni udio, a ne može ni svoje
tražbine s naslova uplate poslovnog udjela prebiti s tražbinom protiv
društva. Na stvari i na pravu koji se unose kao uplata poslovnog udjela
ne može se za tražbinu koja se ne odnosi na predmet unosa ostvarivati
pravo zadržanja. To se na odgovarajući način primjenjuje i na uplate u
gotovini.

\(4\) Ako se uplata poslovnog udjela nekog člana društva u novcu
gospodarski ili na temelju onoga što je ugovoreno u vezi s preuzimanjem
obveze uplate u potpunosti ili djelomično smatra ulaganjem stvari ili
prava (prikriveno ulaganje stvari i prava), to ga ne oslobađa obveze
uplate poslovnog udjela. Ugovori o ulaganju stvari ili prava i pravne
radnje za njihovo provođenje nisu bez učinka. U obvezu člana društva da
uplati poslovni udio u novcu uračunava se vrijednost stvari ili prava u
vrijeme podnošenja prijave za upis u sudski registar ili u vrijeme
prijenosa stvari i prava društvu ako taj prijenos bude nakon toga.
Uračunavanje se ne provodi prije nego što se društvo upiše u sudski
registar. Teret dokaza vrijednosti stvari i prava je na članu društva.

\(5\) Ako se prije uplate poslovnog udjela ugovori neka činidba u korist
člana društva koja gospodarski odgovara vraćanju uplate a ne smatra se
prikrivenim ulaganjem stvari i prava iz stavka 4. ovoga članka Zakona,
to oslobađa člana društva obveze uplate poslovnog udjela samo ako uz to
postoji valjani zahtjev društva za povrat onoga što se činidbom daje
koji može dospjeti u svako doba ili raskidom od strane društva koji nije
vezan uz rok. Takva činidba ili sporazum o njoj mora se navesti u
prijavi za upis društva u sudski registar.

\(6\) Smanjenjem temeljnoga kapitala društva članovi se mogu osloboditi
obveze da uplate poslovni udio najviše do iznosa za koji je smanjen taj
kapital.

\(7\) Sjedine li se u roku od tri godine po upisu društva u sudski
registar svi udjeli kod jednoga člana ili uz to i kod društva, član
društva mora u roku od tri mjeseca od takvog sjedinjenja u cjelini
uplatiti sve poslovne udjele u novcu ili dati društvu osiguranje za ono
što još nije uplaćeno ili dio udjela prenijeti na nekog trećeg. Uprava
mora registarskome sudu podnijeti prijavu za upis sjedinjenja udjela u
sudski registar.

\(8\) Član društva iz prethodnoga stavka ovoga članka dužan je odmah po
proteku roka koji je tamo naveden izvijestiti registarski sud o tome
koju je od propisanih mjera poduzeo i pružiti dokaz da je to učinio. Ne
postupi li tako, registarski sud će ga pozvati da to učini u roku koji
mu za to odredi. Ako član društva ne ispuni svoju propisanu obvezu ni u
tome roku, a ne uloži ni osnovanu žalbu protiv rješenja kojim je pozvan
da je ispuni, registarski sud će donijeti odluku o prestanku društva.

Zatezne kamate

Članak 399. (NN [130/23](https://www.zakon.hr/cms.htm?id=58588))

Član društva koji pravodobno ne uplati poslovni udio, dužan je društvu
platiti zakonske zatezne kamate ako društvenim ugovorom ili odlukom
organa društva donesenom prije preuzimanja obveze uplate nije određena
viša kamata.

Isključenje člana društva koji je u zakašnjenju

Članak 400. (NN [130/23](https://www.zakon.hr/cms.htm?id=58588))

\(1\) Člana društva koji je u zakašnjenju s uplatom poslovnog udjela
društvo može pisanim putem pozvati da ispuni svoju obvezu u naknadnome
roku koji mu se za to mora dati uz upozorenje da će, ako ne uplati
poslovni udio, biti isključen iz društva. Poziv se mora poslati
preporučenim pismom, a naknadni rok ne može biti kraći od mjesec dana.
Ako se poziv upućuje za više članova, naknadni rok za sve mora biti
jednak. Društvo može protiv člana ustati s tužbom kojom traži da uplati
poslovni udio, što ne otklanja mogućnost da ga se isključi iz društva.
Nije dopušteno od toga izuzeti pojedine članove društva koji kasne s
uplatom poslovnog udjela.

\(2\) Nakon bezuspješnog proteka naknadnoga roka uprava društva oglašava
da je član u korist društva izgubio svoj poslovni udio i djelomičnu
uplatu poslovnog udjela. Izjava društva o tome priopćava se članu
preporučenim pismom.

\(3\) Isključeni član gubi sva prava u društvu ali mu i dalje odgovara
za uplatu neuplaćenoga dijela poslovnog udjela. Za to odgovara prije
drugih članova društva. Time se ne isključuje njegova odgovornost
društvu za štetu.

Odgovornost prednika

Članak 401. (NN [130/23](https://www.zakon.hr/cms.htm?id=58588))

\(1\) Za ispunjenje obveze uplate poslovnog udjela isključenog člana
društva odgovaraju društvu i posljednji te svi raniji pravni prednici
isključenog člana koji u odnosu na društvo vrijede kao imatelji
poslovnih udjela.

\(2\) Isplatu se može tražiti od ranijega prednika samo ako obvezu ne
podmiri njegov sljednik. Smatra se da sljednik nije podmirio obvezu ako
to ne učini u roku od mjesec dana od kada mu se za to uputi poziv
preporučenim pismom i o tome na isti način obavijesti njegovoga
prednika.

\(3\) Odgovornost pravnog prednika ograničava se na obvezu uplate
poslovnog udjela ispunjenje koje se traži i na vrijeme od pet godina.
Rok počinje teći od dana kada je pravni sljednik u odnosu prema društvu
vrijedio kao imatelj poslovnog udjela.

\(4\) Uplatom preostaloga dijela poslovnog udjela pravni prednik stječe
poslovni udio svoga pravnoga sljednika u društvu, ako on već nije prodan
po odredbama članka 402. ovoga Zakona.

Prodaja udjela

Članak 402. (NN [130/23](https://www.zakon.hr/cms.htm?id=58588))

\(1\) Ako se ne može postići da pravni prednici člana koji nije uplatio
cijeli poslovni udio uplate zaostali dio uplate ili član nema pravnih
prednika, društvo može njegov poslovni udio prodati javnim nadmetanjem,
osim ako ga uz cijenu koja odgovara njegovoj stvarnoj vrijednosti uz
suglasnost isključenoga člana ne preuzme neki od članova društva.
Drugačiji način prodaje moguć je samo ako se s time složi isključeni
član društva.

\(2\) U roku od mjesec dana društvo može prodati poslovni udio
isključenoga člana i slobodnom prodajom za iznos koji nije niži od
vrijednosti udjela iskazane u izvještaju o financijskom položaju
društva. Po proteku mjesec dana društvo može udio prodati samo na javnoj
dražbi.

\(3\) Javnu dražbu provode osobe ovlaštene za održavanje javnih dražbi
ili sud.

\(4\) Ako se prodajom postigne cijena koja je viša od onoga što
isključeni član društva duguje društvu, višak će se, po odbitku troškova
prodaje i kamata te eventualne ugovorne kazne, upotrijebiti za uplatu
poslovnog udjela, a iznos koji se postigne preko toga isplatit će se
isključenome članu društva.

Odgovornost članova društva

Članak 403. (NN [130/23](https://www.zakon.hr/cms.htm?id=58588))

\(1\) Ako društvo ne može postići da preostali dio poslovnog udjela
isključenoga člana uplate njegovi pravni prednici niti za to može
namaknuti sredstva prodajom njegovog poslovnog udjela, neuplaćeni iznos
moraju uplatiti ostali članovi društva razmjerno svojim poslovnim
udjelima.

\(2\) Ako poslovni udio nije prodan, članovi koji su podmirili obvezu iz
prethodnoga stavka ovoga članka stječu pravo sudjelovanja u dobiti
društva i u ostatku likvidacijske, odnosno stečajne mase društva koji bi
pripali tome poslovnome udjelu i to srazmjerno iznosima koje su uplatili
na ime zaostale uplate poslovnog udjela koji se odnosi na taj poslovni
udio. Ako se poslovni udio naknadno proda, iz postignutog utrška moraju
se članovima društva nadoknaditi iznosi koje su uplatili društvu po
odredbama stavka 1. ovoga članka, a ono što preostane mora se koristiti
za podmirenje onoga što još nije podmireno društvu na ime uplate
poslovnog udjela isključenog člana i ostatak tome članu.

Odgovornost u stečaju

Članak 404.

\(1\) Članovi društva koje je u stečaju solidarno odgovaraju za uplatu
dijela temeljnoga kapitala društva koji nije uplaćen, ako su te uplate
potrebne za to da bi se podmirili vjerovnici. Za ostvarenje odgovornosti
članova društva nije potrebno da se prethodno postupi po odredbama
članka 402. i 403. ovoga Zakona. Za uplatu dijela temeljnoga kapitala
društva koji nije uplaćen odgovaraju i pravni prednici članova društva
pod uvjetima propisanima u članku 401. ovoga Zakona.

\(2\) Osobe iz stavka 1. ovoga članka imaju međusobno pravo regresa ako
neki od njih plati više nego što prema srazmjeru preuzetih poslovnih
udjela na njega otpada.

Prisilni propisi

Članak 405.

Članove društva ne može se osloboditi pravnih posljedica koje proizlaze
iz primjene članka 400. do 403. i članka 404. stavka 1. ovoga Zakona.

Vraćanje uplate poslovnog udjela. Podjela dobiti

Članak 406. (NN [130/23](https://www.zakon.hr/cms.htm?id=58588))

\(1\) Članovi društva ne mogu tražiti da im društvo vrati ono što su
uplatili na ime uplate poslovnih udjela. Članovima se ne smije isplatiti
kamata na uplaćeni iznos niti se može ugovoriti takva obveza društva.
Sve dok društvo postoji oni imaju pravo tražiti da im se isplati
godišnja dobit i zadržana dobit iz ranijih godina umanjena za gubitke iz
ranijih godina u mjeri u kojoj to nije isključeno zakonom, društvenim
ugovorom ili odlukom članova o upotrebi dobiti. Odlukom o upotrebi
dobiti članovi društva mogu, ako se društvenim ugovorom drugačije ne
odredi, iznos dobiti u potpunosti ili dijelom unijeti u rezerve društva
ili ostaviti kao zadržanu dobit.

\(2\) Dobit iz stavka 1. ovoga članka dijeli se članovima, ako nema
drugačije odredbe u društvenome ugovoru, u omjeru njihovih uplaćenih
poslovnih udjela.

\(3\) Društvo smije za povremene činidbe iz članka 391. stavka 6. ovoga
Zakona na koje su članovi društva, pored uplate poslovnih udjela,
obvezni po društvenome ugovoru isplatiti i naknadu određenu po mjerilima
iz društvenog ugovora, ali ona ne smije prijeći vrijednost tih činidbi
bez obzira na to iskazuje li se u računu dobiti i gubitka neto dobit
društva.

\(4\) Ako je upravi ili nadzornome odboru u vrijeme između kraja
poslovne godine i odluke članova društva o godišnjim financijskim
izvješćima poznato da je imovinsko stanje društva zbog gubitaka ili
smanjenja vrijednosti temeljnoga kapitala značajno i ne samo prolazno
pogoršano, iz podjele se mora isključiti dobit koja proizlazi iz računa
dobiti i gubitka u visini pretrpljenog smanjenja imovine i prenijeti na
račun tekuće poslovne godine.

Rezerve društva

Članak 406.a

\(1\) U rezerve kapitala društvo unosi

1\. dio uplaćenih iznosa za koje se izdaju poslovni udjeli koji prelazi
nominalne iznose udjela,

2\. iznose dodatnih plaćanja članova društva radi stjecanja posebnih
prava u društvu,

3\. iznose ostalih dodatnih plaćanja članova društvu kao npr. dodatnih
činidbi,

4\. iznos za koji je pojednostavnjeno smanjen temeljni kapital da bi se
sredstva unijela u rezerve kapitala.

\(2\) U rezerve iz dobiti smiju se unositi samo iznosi iz neto dobiti
poslovne godine ili iz neto dobiti iz ranijih poslovnih godina, a u njih
se ubrajaju rezerve za vlastite poslovne udjele, rezerve predviđene
društvenim ugovorom i ostale rezerve.

\(3\) Na primjenu sredstava rezervi kapitala na odgovarajući se način
primjenjuju odredbe članka 222. stavka 3. i 4. ovoga Zakona osim onoga
što se odnosi na zakonske rezerve i propisanu visinu tih rezervi i
rezervi kapitala.

\(4\) U rezerve za vlastite poslovne udjele mora se unijeti iznos koji
odgovara iznosu koji je za te poslovne udjele iskazan u financijskim
izvješćima. Te se rezerve mogu ukinuti samo ako društvo otuđi ili povuče
vlastite poslovne udjele ili ih smanjiti za iznos za koji one prelaze
iznos niže iskazane vrijednosti tih poslovnih udjela u financijskim
izvješćima. Te se rezerve mogu oblikovati i iz rezervi predviđenih
društvenim ugovorom ako taj ugovor predviđa tu mogućnost i iz iznosa
ostalih rezervi iz dobiti koji prelazi iznose prenesenih gubitaka iz
ranijih godina koji se nisu mogli pokriti iz neto dobiti iz poslovne
godine.

\(5\) Rezerve predviđene društvenim ugovorom smiju se koristiti samo za
namjene određene tim ugovorom.

\(6\) Na primjenu ostalih rezervi na odgovarajući se način primjenjuje
odredba članka 222. stavka 5. ovoga Zakona.

Nedopuštena primanja

Članak 407.

\(1\) Nisu dopuštene isplate članovima društva iz imovine društva
vrijednost koje odgovara iznosu temeljnog kapitala. To ne vrijedi za
činidbe drugoj ugovornoj strani iz ugovora o vođenju poslova društva i
ugovora o prijenosu dobiti ili za činidbe u pogledu kojih društvo ima
prema članu zahtjev na protučinidbu u istoj vrijednosti ili na povrat
onoga što je dano u što se ubrajaju i zahtjevi na povrat zajma kojim se
nadomješta kapital i onoga što u gospodarskom smislu odgovara tom zajmu.

\(2\) Članovi društva kojima društvo nešto isplati protivno propisima
ovoga Zakona, odredbama društvenog ugovora ili odlukama društva, dužni
su primljene isplate vratiti društvu. Član društva može zadržati ono što
mu je isplaćeno na temelju podjele dobiti ako je to primio u dobroj
vjeri osim u dijelu u kome je ono što je primio potrebno za podmirenje
vjerovnika društva.

\(3\) Ako se ono što je plaćeno a nije bilo dopušteno ne može naplatiti
od člana kome je plaćeno niti od članova uprave društva, za takvu
naplatu društvu odgovaraju ostali članovi društva u omjeru svojih
poslovnih udjela, ako su ta sredstva potrebna radi namirenja vjerovnika.

\(4\) Iznosi koji se ne mogu naplatiti od pojedinih članova društva,
dužni su platiti ostali članovi u razmjeru njihovih poslovnih udjela u
društvu.

\(5\) Osobe navedene u odredbama prethodnih stavaka ovoga članka ne mogu
se u cjelini ni u dijelu osloboditi od tamo navedene obveze.

\(6\) Zahtjevi društva iz stavka 2. do 4. ovoga članka zastaruju u roku
od pet godina od dana kada je primljena uplata, osim ako društvo dokaže
da je obvezanik znao da isplata nije bila dopuštena.

\(7\) Članovi uprave društva dužni su solidarno nadoknaditi članovima
društva ono što su uplatili društvu na temelju stavka 3. i 4. ovoga
članka, ako su krivi za nedopuštene isplate članovima društva.

Zajam kojim se nadomješta kapital

Članak 408.

\(1\) Član koji društvu u vrijeme kad je ono u krizi umjesto da mu
pribavi vlastiti kapital, kada bi mu ga inače uredni gospodarstvenici
trebali pribaviti, dade zajam, može u stečajnom postupku ostvarivati
zahtjev za povrat zajma samo kao stečajni vjerovnik nižeg isplatnog
reda.

\(2\) Treća osoba koja društvu u vrijeme iz stavka 1. ovoga članka dade
zajam umjesto da mu članovi pod tamo navedenim uvjetima pribave vlastiti
kapital i kojoj član društva dade neko osiguranje za povrat zajma ili
joj to jamči može u stečajnom postupku ostvarivati zahtjev za povrat
zajma samo za onaj iznos za koji se nije uspjela namiriti iz dobivenog
osiguranja odnosno jamstva.

\(3\) Odredbe stavka 1. i 2. ovoga članka na odgovarajući se način
primjenjuju i na druge pravne radnje članova društva i trećih osoba koje
u gospodarskom smislu odgovaraju davanju zajma. Pravila o nadomještanju
vlastitog kapitala društva ne vrijede za člana društva koji ne vodi
njegove poslove a čiji se poslovni udio odnosi na desetinu ili manji dio
temeljnog kapitala društva. Stekne li zajmodavac društva u krizi u to
vrijeme poslovne udjele u tom društvu u cilju da se prevlada krizno
stanje, to ima za posljedicu da se pravila o nadomještanju kapitala ne
primjenjuju na njegove tražbine koje proizlaze iz ranije danih i novih
zajmova do visine temeljnog kapitala uplaćenog u društvo u skladu sa
Zakonom pri povećanju temeljnog kapitala na temelju kojeg je udio
stečen.

\(4\) Ako društvo u slučajevima iz stavka 2. i 3. ovoga članka vrati
zajam u posljednjoj godini prije podnošenja prijedloga za otvaranje
stečajnog postupka nad društvom ili nakon podnošenja tog prijedloga,
član društva koji je dao osiguranje ili jamčio za povrat zajma dužan je
tako isplaćeni iznos vratiti društvu. Na to se na odgovarajući način
primjenjuju pravila Stečajnog zakona. Ta obveza postoji samo do visine
iznosa za koji je član društva jamčio povrat zajma ili koji odgovara
vrijednosti danog osiguranja u vrijeme vraćanja zajma. Član društva se
oslobađa spomenute obveze ako predmet danog osiguranja vjerovniku stavi
na raspolaganje društvu kako bi ono moglo namiriti svoju tražbinu iz
njegove vrijednosti. Ove odredbe se na odgovarajući način primjenjuju i
na ostale pravne radnje koje u gospodarskom smislu odgovaraju davanju
zajma.

##### Pododjeljak 2. Poslovni udjeli

Određenje poslovnog udjela

Članak 409.

\(1\) Ako u društvenom ugovoru nije drugačije određeno, poslovni udio
člana društva određuje se prema njegovom nominalnom iznosu.

\(2\) Član društva može imati više poslovnih udjela.

\(3\) Zabranjeno je izdavanje isprava o kojima ovisi postojanje prava na
isplatu dividende, a izdane isprave nisu valjane.

Knjiga poslovnih udjela

Članak 410. (NN [18/23](https://www.zakon.hr/cms.htm?id=55993))

\(1\) Uprava je dužna voditi knjigu poslovnih udjela društva u koju se
unose tvrtka, odnosno ime i prezime, sjedište i adresa, odnosno
prebivalište svakoga člana društva, ako je član društva pravna osoba
podaci o njenom upisu u odgovarajućem registru, njegov osobni
identifikacijski broj, nominalni iznosi poslovnih udjela koje je preuzeo
i što je na temelju toga uplatio te eventualne dodatne činidbe koje je
dužan ispuniti prema društvu i koje je ispunio, sve obveze koje terete
poslovni udio i broj glasova koje ima pri donošenju odluka članova
društva. U knjigu se upisuju opterećenja i podjele poslovnih udjela te
sve druge promjene. Svaka osoba koja može dokazati da za to ima pravni
interes, ima pravo da u radno vrijeme razgleda knjigu poslovnih udjela
društva.(2) U knjizi poslovnih udjela upisuje se na temelju prijave
zainteresirane osobe ili na temelju saznanja nekoga od organa društva
svaka izmjena podataka koji su u njoj navedeni. Prijavi za upis u knjigu
poslovnih udjela prilaže se izjava stjecatelja poslovnog udjela na kojoj
potpis ovjerava javni bilježnik da nije pravomoćno osuđen za kazneno
djelo financiranja terorizma ili kazneno djelo pranja novca, odnosno da
su prestale pravne posljedice osude, kao i da mu nije uvedena
međunarodna mjera ograničavanja raspolaganja imovinom, odnosno da je
takva mjera ukinuta. Izjava se može dati i u ugovoru kojim se prenosi
poslovni udio. Uprava društva dužna je o svakoj promjeni članova društva
ili njihovih poslovnih udjela bez odgađanja izvijestiti registarski sud
dostavljanjem popisa članova društva koji potpišu članovi uprave, u kome
se navode imena i prezimena članova društva, prebivalište, a za pravne
osobe tvrtka i sjedište, osobni identifikacijski broj, nominalni iznosi
poslovnih udjela koji im pripadaju i redni brojevi pod kojima ih se u
društvu vodi, ono što je na temelju toga uplaćeno društvu te što je ono
eventualno vratilo članu. Uprava mijenja popis članova društva na
temelju priopćenja o promjeni i podnesenog dokaza da je do promjene
došlo.

\(3\) Ako je javni bilježnik sudjelovao u promjeni iz stavka 2. ovoga
članka, dužan je bez odgađanja, nakon što je ona učinjena, bez obzira na
eventualne kasnije razloge njezine nevaljanosti, umjesto članova uprave
potpisati popis članova društva i dostaviti jedan primjerak registarskom
sudu i nadležnoj ispostavi Ministarstva financija, Porezne uprave prema
sjedištu društva, a jedan društvu. Na tom popisu javni bilježnik mora
potvrditi da sve što je u popisu navedeno odgovara promjenama u kojima
je sudjelovao i da su podaci u njemu u skladu s podacima u posljednjem
popisu koji je bio predan registarskom sudu. Javni bilježnik mora na
popisu potvrditi i da stjecatelj poslovnog udjela nije upisan u
evidenciju iz članka 68. stavka 5. ovoga Zakona.

\(4\) Članovi uprave odgovaraju društvu na temelju odredaba članka 397.
stavka 1., 5. i 6. te članka 430. ovoga Zakona za točnost podataka u
knjizi poslovnih udjela, za popise koje su predali i za izjave koje su
dali sudu. Oni solidarno i neograničeno cijelom svojom imovinom
odgovaraju za štetu vjerovnicima i članovima društva te drugim osobama
ako bi im ona bila pričinjena zbog netočnog upisa u knjizi poslovnih
udjela ili nepravodobnog upisa u tu knjigu ili izjava danih sudu u
kojima su bili netočni podaci ili zbog toga što sudu nisu dali izjave
koje su po zakonu bili dužni dati.

Učinak upisa u knjigu poslovnih udjela

Članak 411. (NN [18/23](https://www.zakon.hr/cms.htm?id=55993))

\(1\) U odnosu na društvo član društva je samo onaj tko je upisan u
knjizi poslovnih udjela i o čijem je članstvu u društvu obaviješten
registarski sud. Popis članova društva koji uprava dostavlja
registarskom sudu mijenja se dostavljanjem tome sudu novog popisa s
odgovarajućim dokazima o nastalim promjenama. U slučaju neslaganja
stanja upisa u knjizi poslovnih udjela i popisa članova društva kojeg
registarskom sudu dostavlja uprava društva, smatra se da su članovi
društva osnivači navedeni u društvenom ugovoru odnosno osobe navedene u
spomenutom popisu, a ako društvo ima samo jednog člana da je to osoba
upisana u sudskom registru. U korist onoga tko pravnim poslom stječe
poslovni udio ili pravo na taj udio vrijedi sadržaj popisa dostavljen
registarskom sudu kao točan, osim za stjecatelja poslovnog udjela kome
je poznato ili mu zbog njegove grube nepažnje nije poznato da podatak
nije točan. Stjecatelj ne može valjano steći poslovni udio s pouzdanjem
u sadržaj popisa, ako podatak u pogledu poslovnog udjela koji se stječe
nije točan, a od dostave registarskom sudu liste u kojoj je taj podatak
pogrešno naveden nisu protekle tri godine, osim ako se netočnost popisa
može pripisati ovlašteniku na udjelu.

\(2\) Smatra se da je u knjizi poslovnih udjela obavljen upis s danom
kada društvu prispije prijava za upis kojoj je priložena izjava iz
članka 410. stavka 2. ovoga Zakona, ako ispunjava uvjete koji se traže
za takav upis, bez obzira na vrijeme kada je upis stvarno obavljen.

Raspolaganje poslovnim udjelom

Članak 412. (NN [40/19](https://www.zakon.hr/cms.htm?id=39375),
[18/23](https://www.zakon.hr/cms.htm?id=55993))

\(1\) Poslovni udjeli mogu se prenositi i nasljeđivati.

\(2\) Ako član društva stekne nove poslovne udjele, svaki od udjela toga
člana zadržava samostalnost.

\(3\) Za prijenos poslovnog udjela potreban je ugovor sklopljen u obliku
javnobilježničkog akta ili privatne isprave koju potvrdi javni bilježnik
ili sudska odluka koja zamjenjuje takav ugovor. Takav ugovor potreban je
i za preuzimanje obveze da će se prenijeti poslovni udio. Nedostatak
propisanog oblika ugovora kojim se preuzima obveza da će se prenijeti
poslovni udio otklanja se sklapanjem ugovora o prijenosu poslovnog
udjela u obliku javnobilježničkog akta ili privatne isprave koju potvrdi
javni bilježnik. Za prijenos poslovnog udjela nije potrebna promjena
društvenog ugovora.

\(4\) Društvenim ugovorom mogu se za prijenos poslovnog udjela postaviti
i drugi uvjeti, napose da je za to potrebna suglasnost društva. Poslovni
udio uz kojega je vezana obveza ispunjenja dodatnih činidbi može se
prenositi samo uz suglasnost društva.

\(5\) Spoje li se raspolaganjem poslovnim udjelima po bilo kojoj osnovi
svi udjeli kod jedne osobe tako da nastane društvo jedne osobe, zbog
toga se ne mijenja društveni ugovor niti je potrebna izjava o osnivanju
društva. Ako je društvo osnovano na temelju izjave o osnivanju društva
pa ono nakon toga postane društvo s više od jednog člana, članovi
društva moraju sklopiti društveni ugovor.

\(6\) Član društva može založiti svoj poslovni udio. Ugovor o davanju u
zalog sklapa se u obliku javnobilježničkog akta ili privatne isprave
koju potvrdi javni bilježnik. Javni bilježnik koji je sudjelovao u
sklapanju toga ugovora dužan je bez odgađanja umjesto članova uprave
sastaviti popis članova društva u kojem će se navesti koji je poslovni
udio založen i dostaviti jedan primjerak registarskom sudu, a jedan
primjerak društvu. Na zalaganje udjela ne primjenjuje se odredba članka
415. stavka 1. ovoga Zakona.

\(7\) Sklapa li se ugovor o prijenosu poslovnog udjela ili ugovor kojim
se preuzima obveza da će se prenijeti poslovni udio ili ugovor o davanju
u zalog poslovnog udjela očitovanjem opunomoćenika, on mora imati
punomoć za sklapanje takvog pravnog posla na kojoj je javni bilježnik
ovjerio potpis opunomoćitelja.

Prijenos poslovnog udjela uz suglasnost društva

Članak 413. (NN [130/23](https://www.zakon.hr/cms.htm?id=58588))

\(1\) Ako je društvenim ugovorom predviđeno da se poslovni udio može
prenijeti na drugu osobu samo uz suglasnost društva, član društva koji
želi prenijeti taj udio može, ne dade li mu se ta suglasnost za poslovni
udio koji je u cjelini uplaćen, tražiti od suda iz članka 40. ovoga
Zakona da mu dozvoli prijenos toga udjela. Sud će dozvoliti prijenos
poslovnog udjela, ako nema valjanih razloga za to da uskrati davanje
dozvole za prijenos, a prijenos se može obaviti bez štete za društvo,
njegove članove i vjerovnike. Prije donošenja odluke sud mora saslušati
upravu i člana društva koji traži dozvolu za prijenos poslovnog udjela.

\(2\) I kada sud dade suglasnost za prijenos poslovnog udjela, član
društva ne može taj udio prenijeti osobi kojoj to želi ako društvo u
roku od mjesec dana po pravomoćnosti odluke suda preporučenim pismom
obavijesti člana društva da dopušta da se poslovni udio uz iste uvjete
prenese nekome drugome.

\(3\) Ako se poslovni udio koji se može prenijeti samo uz suglasnost
društva treba prodati u sudskom ovršnom postupku, ovršni sud mora
procijeniti vrijednost toga udjela i o odobrenju prodaje obavijestiti
društvo i sve vjerovnike te im priopćiti procijenjenu vrijednost udjela.
Procjena nije potrebna ako se između založnog vjerovnika, dužnika i
društva postigne sporazum o cijeni uz koju se poslovni udio preuzima.
Ako kupac kojega odredi društvo ne preuzme poslovni udio u roku od
četrnaest dana i za to u novcu ne plati procijenjenu vrijednost
poslovnoga udjela, udio će se prodati po propisima ovršnog postupka a da
za to nije potrebna suglasnost društva.

Prijenos naslijeđenog poslovnog udjela

Članak 414.

U društvenom ugovoru može se za slučaj nasljeđivanja poslovnog udjela
odrediti da ga je nasljednik dužan prenijeti nekome drugome članu
društva ili osobi koju odredi društvo, ako se nasljednik i takva osoba
drugačije ne dogovore, po cijeni koja odgovara vrijednosti poslovnog
udjela iskazanoj u posljednjim financijskim izvješćima društva.

Pravni položaj stjecatelja poslovnog udjela

Članak 415.

\(1\) Prema stjecatelju poslovnog udjela vrijede glede odnosa u društvu
pravne radnje poduzete prema onome tko je taj udio prenio i radnje koje
je on poduzeo prije nego što je društvu prijavljen prijenos poslovnog
udjela.

\(2\) Za ispunjenje činidbi koje se na temelju poslovnoga udjela moraju
ispuniti društvu po obvezi koja postoji u vrijeme kada je društvu
podnesena prijava za upis prijenosa toga udjela u knjigu poslovnih
udjela, solidarno odgovaraju stjecatelj poslovnog udjela i njegov pravni
prednik.

\(3\) Zahtjevi za ispunjenje prema pravnome predniku stjecatelja
zastaruju u roku od pet godina od podnošenja prijave za upis prijenosa
poslovnog udjela.

Članak 416.

Brisan.

Više ovlaštenika na poslovnome udjelu

Članak 417.

\(1\) Ako na poslovnome udjelu ima više ovlaštenika, oni mogu prava iz
udjela ostvarivati samo zajedno. Oni solidarno odgovaraju za obveze koje
otpadaju na taj udio.

\(2\) Pravne radnje koje društvo treba poduzeti prema imatelju poslovnog
udjela valjano su poduzete, ako nema zajedničkog zastupnika svih
ovlaštenika, poduzme li ih i samo prema jednome od njih. One djeluju
prema svim ovlaštenicima.

Stjecanje i uzimanje u zalog vlastitih poslovnih udjela

Članak 418. (NN [130/23](https://www.zakon.hr/cms.htm?id=58588))

\(1\) Društvo ne može stjecati ni uzimati u zalog vlastite poslovne
udjele koji nisu potpuno uplaćeni.

\(2\) Društvo može stjecati vlastite poslovne udjele koji su potpuno
uplaćeni ako to čini imovinom koja prelazi iznos temeljnog kapitala
društva i ako društvo može po zakonu stvoriti propisane rezerve za
stjecanje vlastitih udjela a da s time ne smanjuje temeljni kapital
društva ni rezerve koje mora stvarati na temelju društvenog ugovora koje
ne smije upotrijebiti za isplate članovima društva.

\(3\) Prava i obveze iz vlastitog poslovnog udjela miruju.

\(4\) Društvo može uzeti u zalog poslovne udjele samo ako je ukupni
iznos tražbina osiguranih zalogom poslovnih udjela niži od vrijednosti
udjela ili, ako je vrijednost poslovnih udjela koji se uzimaju u zalog
niža od toga, da iznos tražbina nije veći od one imovine društva čija
vrijednost prelazi iznos njegovog temeljnog kapitala. Stjecanje ili
zalaganje vlastitog poslovnog udjela protivno odredbama stavka 2. i 4.
ovoga članka je valjano.

\(5\) Stjecanje vlastitih poslovnih udjela dopušteno je i kada se to
čini radi davanja otpremnine članovima društva zbog provedene statusne
promjene društva, ako se poslovni udio stekne u roku od šest mjeseci od
provedene promjene ili pravomoćnosti sudske odluke, a društvo može
stvoriti propisane rezerve za vlastite poslovne udjele tako da se s time
ne smanji temeljni kapital društva ni rezerve predviđene društvenim
ugovorom koje društvo ne smije koristiti za isplate svojim članovima.

Povlačenje (amortizacija) poslovnog udjela

Članak 419.

\(1\) Povlačenje poslovnog udjela moguće je samo onda ako je predviđeno
društvenim ugovorom.

\(2\) Povlačenje poslovnog udjela moguće je bez suglasnosti imatelja
udjela samo onda ako su pretpostavke za to bile utvrđene u društvenome
ugovoru prije nego što je on stekao taj udio.

\(3\) Na povlačenje poslovnog udjela na odgovarajući način primjenjuje
se odredba članka 406. stavka 1. rečenice prve ovoga Zakona.

Istupanje i isključenje člana iz društva

Članak 420.

\(1\) Društvenim ugovorom može se odrediti da član može istupiti iz
društva i da ga društvo može isključiti. Tada se moraju odrediti i
uvjeti, postupak i posljedice istupanja ili isključenja člana iz
društva.

\(2\) Bez obzira na odredbe prethodnoga stavka ovoga članka član društva
može tužbom kod suda zahtijevati istupanje iz društva ako za to postoje
opravdani razlozi. Opravdani razlozi za istupanje iz društva postoje
naročito ako mu ostali članovi društva ili neki od organa društva
prouzroče štetu, ako je spriječen u ostvarenju svojih prava u društvu
ili mu neki organ društva nameće nesrazmjerne obveze. U tužbi se mora
navesti i iznos naknade za poslovni udio te odrediti primjereni rok za
njeno plaćanje članu koji istupa iz društva. Usvoji li tužbeni zahtjev,
sud mora odrediti iznos naknade tržišne vrijednosti tužiteljeva
poslovnog udjela i naložiti da mu je društvo isplati u roku određenom u
presudi. Pri određivanju spomenutog roka sud će voditi brigu o stanju
društva i njegovim poslovnim potrebama.

\(3\) Bez obzira na odredbe stavka 1. ovoga članka društvo može tužbom
podignutom protiv svog člana zahtijevati da ga sud isključi iz društva
ako za to postoji važan razlog. Važan razlog za isključenje člana iz
društva je njegovo ponašanje kojim se onemogućuje ili znatno otežava
postizanje cilja društva pa se zbog toga njegov ostanak u društvu čini
za društvo nepodnošljivim. Tužbu mogu podići i svi ostali članovi
društva. U njoj se mora navesti i iznos naknade te primjereni rok za
plaćanje naknade isključenom članu društva. Sud izriče isključenje člana
iz društva pod odgodnim uvjetom da mu društvo isplati u presudi određenu
naknadu tržišne vrijednosti poslovnog udjela u roku kojeg odredi u
presudi. Pri određivanju spomenutog roka sud će uzeti u obzir stanje
društva i njegove poslovne potrebe.

\(4\) Član društva ne može se unaprijed odreći prava iz stavka 2. ni
društvo prava iz stavka 3. ovoga članka.

Učinak istupanja ili isključenja člana iz društva

Članak 421. (NN [130/23](https://www.zakon.hr/cms.htm?id=58588))

\(1\) Istupanjem i isključenjem člana prestaje njegovo članstvo u
društvu i sva prava koja iz toga proizlaze.

\(2\) Član koji istupi iz društva i član koji je iz društva isključen
imaju pravo da im se nadoknadi tržišna vrijednost njihova poslovnoga
udjela kakva je bila u vrijeme istupanja odnosno isključenja. Ako je
poslovni udio člana uplaćen unosom u društvo stvari i prava, on ima
pravo da mu se uloženo vrati, ali ne prije nego što prođu tri mjeseca od
istupanja, odnosno od isključenja iz društva. Kod toga ne može tražiti
naknadu štete za slučajno uništenje, oštećenje ili smanjenje vrijednosti
onoga što je uložio te ako je do toga došlo redovnom upotrebom. Ako
društvo od člana traži nadoknadu pričinjene štete ili član treba da
ispuni neke druge obveze prema društvu, vrijednost uloga neće mu se
nadoknaditi dok ne podmiri štetu niti ispuni te obveze.

\(3\) Članstvo u društvu člana koji je istupio iz društva i člana koji
je iz njega isključen prestaje kada im se isplati naknada iz stavka 2.
ovoga članka.

#### Odjeljak 3. ORGANI DRUŠTVA

##### Pododjeljak 1. Uprava

Vođenje poslova društva

Članak 422.

\(1\) Uprava društva sastoji se od jednoga ili više direktora.

\(2\) Uprava vodi poslove društva u skladu s društvenim ugovorom,
odlukama članova društva i obveznim uputama skupštine i nadzornog
odbora, ako ga društvo ima.

\(3\) Način rada uprave propisuje se društvenim ugovorom. Ako neka
pitanja glede načina rada uprave nisu uređena društvenim ugovorom ili
ovim Zakonom, može ih urediti uprava posebnim aktom koji u tu svrhu
donosi.

\(4\) Ako uprava ima više članova, a društvenim ugovorom nije drugačije
određeno, svi članovi zajedno poduzimaju radnje potrebne za vođenje
poslova društva, osim ako postoji opasnost od toga da se radnje
pravodobno ne poduzmu.

\(5\) Ako je po društvenom ugovoru svaki član uprave ovlašten da sam
poduzima radnje vođenja poslova društva, on ne smije poduzeti nakanjenu
radnju usprotivi li se tome neki od članova uprave, osim ako spomenutim
ugovorom nije drugačije određeno.

Imenovanje članova uprave

Članak 423. (NN [18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588))

\(1\) Član uprave može biti potpuno poslovno sposobna fizička osoba. Za
imenovanje članova uprave na odgovarajući se način primjenjuju odredbe
članka 239. stavka 2. ovoga Zakona. Imenuju li članovi društva namjerno
ili zbog grube nepažnje za člana uprave osobu koja to ne može biti,
odgovaraju društvu solidarno za svu štetu koja mu je pričinjena time što
je takva osoba povrijedila svoje obveze prema društvu. Na prestanak
članstva u upravi društva po zakonu na odgovarajući se način primjenjuju
odredbe članka 239. stavka 3. ovoga Zakona.

\(2\) Članovi društva svojom odlukom imenuju upravu društva ako
društvenim ugovorom nije predviđeno da je imenuje netko drugi u društvu.
Ako se za člana uprave imenuje nekoga od njih, to se može učiniti i u
društvenom ugovoru pa i za vrijeme dok je član uprave član u društvu.
Nije li u odluci o imenovanju što drugo rečeno, mandat predsjedniku i
članu uprave počinje s danom donošenja odluke o imenovanju bez obzira na
upis u sudskom registru.

\(3\) Ako se društvenim ugovorom odredi da se svi članovi društva
imenuju članovima uprave, to se odnosi samo na one članove društva koji
su to bili u vrijeme kada se odredba o tome unosila u ugovor.

\(4\) U društvenom ugovoru može se predvidjeti da će upravu imenovati i
neko javnopravno tijelo.

\(5\) Ako broj članova uprave padne ispod broja koji je društvenim
ugovorom određen kao najmanji broj članova uprave da bi ona mogla voditi
poslove društva i zastupati ga, a nisu određeni njihovi zamjenici,
članovi društva moraju svojom odlukom bez odgađanja imenovati članove
koji nedostaju. Do obavljenog imenovanja preostali članovi uprave
obavljaju samo neodložne poslove. Društvenim se ugovorom može odrediti
da za vrijeme dok članovi društva ne imenuju nove članove, nadzorni
odbor može imenovati članove koji nedostaju. Ako otpadnu svi članovi
uprave ili oni nisu u mogućnosti obavljati svoje dužnosti, nadzorni
odbor je dužan članove uprave imenovati bez odgađanja.

\(6\) Ako društvo nema nadzorni odbor ili ako on ne postupi onako kako
je to propisano u prethodnome stavku ovoga članka, sud će na prijedlog
zainteresirane osobe ili po službenoj dužnosti postaviti privremenog
upravitelja koji nadomješta upravu društva do imenovanja potrebnog broja
njezinih članova. Njegova je dužnost da se brine oko imenovanja članova
nove uprave, a do tada je ovlašten obavljati samo neodložne poslove. U
pogledu naknade troškova i nagrade za rad privremenog upravitelja na
odgovarajući se način primjenjuje odredba članka 245. stavka 3. ovoga
Zakona.

Opoziv članova uprave

Članak 424. (NN [130/23](https://www.zakon.hr/cms.htm?id=58588))

\(1\) Članovi društva mogu svojom odlukom u svako doba opozvati članove
uprave. Ako je društvenim ugovorom predviđeno da članove uprave imenuje
nadzorni odbor, on je, nije li tim ugovorom drukčije određeno, ovlašten
i za opoziv njihova imenovanja. To nema utjecaja na prava članova uprave
iz ugovora koje su oni sklopili s društvom.

\(2\) Člana uprave koji je i član društva može se, ako za to postoji
važan razlog, opozvati i odlukom suda.

\(3\) Od članova društva koji nisu glasovali za opoziv imenovanja člana
uprave može se tužbom sudu zatražiti da se s opozivom suglase. O parnici
se mora putem suda obavijestiti člana uprave o kome je riječ. Sud može u
toku postupka privremenom mjerom zabraniti članu uprave povodom čijeg se
opoziva vodi spor vođenje poslova i zastupanje društva, ako se učini
vjerojatnim da bi njegovim daljnjim djelovanjem društvu bila pričinjena
nenadoknadiva šteta.

\(4\) Ako se članovi uprave imenuju društvenim ugovorom, tim se ugovorom
može odrediti da ih se može opozvati samo ako za to postoji važan
razlog. U tome slučaju opoziv je valjan sve dok se o njegovoj
eventualnoj nevaljanosti ne odluči pravomoćnom odlukom suda, napose da
li je za opoziv postojao važan razlog. Ovdje se na odgovarajući način
primjenjuju odredbe članka 447. i 448. ovoga Zakona. Ako svoju odluku o
imenovanju člana uprave opoziva nadzorni odbor, na odgovarajući se način
primjenjuje odredba članka 244. stavka 3. ovoga Zakona.

\(5\) Odredbe prethodnih stavaka ovoga članka ne primjenjuju se na
članove uprave koje imenuje javnopravno tijelo.

Ostavka člana uprave

Članak 424.a

\(1\) Predsjednik i član uprave mogu dati ostavku neovisno o zahtjevu za
naknadu štete koji društvo zbog toga može imati prema njima iz ugovora
koji su sklopili s društvom. Za prestanak članstva u upravi nije
potrebna odluka u društvu. Ne proizlazi li iz izjave kojom je ostavka
dana što drugo, ona djeluje, ako za nju postoji važan razlog, od dana
kada je izjavljena društvu, u protivnom tek po proteku 14 dana od tog
dana.

\(2\) Ostavka iz stavka 1. ovoga članka izjavljuje se u pisanom obliku
skupštini društva, ako je bila najavljena u dnevnom redu skupštine, a
ako je društvenim ugovorom nadzorni odbor, kada ga društvo ima, ovlašten
za imenovanje članova uprave, tom odboru ili svim članovima društva ili
članu društva koji je društvenim ugovorom ovlašten imenovati
predsjednika odnosno člana uprave društva. O ostavci se mora
obavijestiti sve ostale članove uprave, a ako društvo ima nadzorni
odbor, njegova predsjednika.

\(3\) Ostavka se može opozvati samo uz suglasnost onoga kome je
izjavljena u skladu sa zakonom odnosno društvenim ugovorom.

Upis u sudski registar

Članak 425. (NN [40/19](https://www.zakon.hr/cms.htm?id=39375))

\(1\) Članovi uprave, njihova ovlaštenja za zastupanje i sve promjene
bez odgađanja se upisuju u sudski registar.

\(2\) Prijavi za upis promjena iz stavka 1. ovoga članka prilažu se
odluka o opozivu imenovanja člana uprave odnosno njegova ostavka i
odluka o imenovanju novog člana u izvorniku ili u javno ovjerovljenoj
preslici.

\(3\) Novi članovi uprave moraju u prijavi dati izjave iz članka 394.
stavka 4. točke 3. ovoga Zakona.

\(4\) Upis promjene člana uprave u sudski registar deklaratorne je
naravi.

Zastupanje

Članak 426.

\(1\) Društvo zastupa uprava.

\(2\) Ako u društvenom ugovoru nije drugačije određeno, članovi uprave
skupno zastupaju društvo. Potpisuju se tako da uz navođenje tvrtke
društva stavljaju svoj potpis.

\(3\) Ako uprava ima više članova, društvenim ugovorom može se odrediti
da društvo zastupa jedan član uprave samostalno, više njih skupno ili
jedan član zajedno s prokuristom. Nije dopuštena odredba u društvenom
ugovoru kojom se određuje da pojedini ili svi članovi uprave zastupaju
društvo samo zajedno s jednim ili više prokurista.

\(4\) Valjano su učinjena očitovanja volje prema društvu, ako se učine i
samo prema jednoj od osoba koje su skupno ovlaštene za zastupanje ili
osobi navedenoj u članku 396. stavku 1. točki 7. ovoga Zakona.

\(5\) Način na koji više osoba zastupa društvo mora se javno objaviti
istovremeno s upisom te ovlasti u sudskom registru.

\(6\) Ako društvo nema članove uprave koji su potrebni za to da bi ga se
zastupalo, osobu ovlaštenu za zastupanje može u hitnim slučajevima na
prijedlog zainteresirane osobe odrediti sud za vrijeme dok društvo ne
imenuje odgovarajućega člana uprave, odnosno dok sud ne postavi
privremenog upravitelja.

\(7\) Ako društvo nema nijednog člana uprave ni privremenog upravitelja,
za primanje očitovanja volje i pismena zastupaju ga članovi nadzornog
odbora, ako društvo ima taj organ, a ako ga nema članovi društva. Njima
se izjavljuju očitovanja volje i dostavljaju pismena na adrese vidljive
iz sudskog registra. Volja je valjano izjavljena odnosno pismeno je
valjano dostavljeno ako je to učinjeno prema jednoj od tih osoba na
adresu iz sudskog registra osim ako je onaj tko očituje volju prema
društvu, odnosno pošiljatelj pismena znao da ju je ta osoba promijenila.

\(8\) Ako društvo ima samo jednog člana, zbog toga što drži sve udjele u
društvu ili uz njega još i društvo, pravni poslovi između njega i
društva u kojima on zastupa društvo mogu se sklapati pod pretpostavkom
iz čl. 41. stavak 3. ovoga Zakona, pa i kada nije jedini član uprave,
ali te i poslove koje u ime društva sklapa s trećima mora sklopiti u
pisanom obliku ili se o tome mora sastaviti ispravu s tekstom onoga što
je dogovoreno. Spomenute isprave nisu potrebne kada je riječ o poslovima
u okviru uobičajenog poslovanja društva sklopljenim pod uobičajenim
uvjetima.

\(9\) Društvo stječe prava i preuzima obveze iz poslova koje u njegovo
ime sklopi uprava neovisno o tome je li posao izričito sklopljen u
njegovo ime ili iz okolnosti proizlazi da je volja strana u poslu bila
da ga se sklopi u ime društva.

Ograničenje ovlasti za zastupanje

Članak 427.

\(1\) Članovi uprave moraju poštivati ograničenja ovlasti za zastupanje
postavljena društvenim ugovorom, odlukom članova društva i obveznim
uputama nadzornog odbora.

\(2\) Ograničenja iz stavka 1. ovoga članka bez pravnoga su učinka prema
trećima. To vrijedi napose ako se ovlast za zastupanje ograničava na
sklapanje određenih poslova ili poslova određene vrste ili se ono daje
samo pod određenim okolnostima, za određeno vrijeme ili mjesto ili je za
sklapanje pojedinih poslova potrebna suglasnost članova društva,
nadzornog odbora ili nekog drugog organa društva.

Poslovne knjige i financijska izvješća

Članak 428.

\(1\) Uprava društva odgovara za uredno vođenje poslovnih knjiga i
vođenje poslova unutarnjeg nadzora.

\(2\) Uprava odgovara za izradu financijskih izvješća društva. Ona je
dužna izrađena financijska izvješća i izvješće o stanju društva, ako ga
je društvo dužno izraditi, bez odgađanja dostaviti nadzornom odboru i
skupštini društva. Ako je potrebno da se obavi revizija financijskih
izvješća društva, uprava je dužna uz izrađena spomenuta izvješća i uz
izvješće o stanju društva, ako ga je društvo dužno izraditi dostaviti i
izvješće revizora.

\(3\) Uprava mora svakome članu društva bez odgađanja po njihovoj izradi
dostaviti godišnja financijska izvješća, izvješće o stanju društva, ako
ga je društvo dužno izraditi i godišnja financijska izvješća koncerna
kao i izvješće o stanju koncerna kako bi oni mogli na skupštini ili
odlukom donesenom pisanim putem u zakonom propisanom roku, koji se ne
može produljiti društvenim ugovorom, utvrditi godišnja financijska
izvješća društva. Ako je godišnja financijska izvješća pregledao
revizor, njegovo se izvješće mora dostaviti bez odgađanja kada ga
društvo primi. Svaki član ima, za vrijeme od 14 dana prije ispitivanja
godišnjih financijskih izvješća u skupštini društva ili prije isteka
roka za donošenje o tome odluke članova društva pisanim putem, pravo
uvida u poslovne knjige i dokumentaciju društva. Ako društvo po zakonu
mora imati nadzorni odbor ili je to predviđeno društvenim ugovorom, tim
se ugovorom može odrediti da članovi društva nemaju spomenuto pravo
uvida, da im se za to daje kraći rok od onog propisanog zakonom ili ih
se može podvrći drugim ograničenjima. U tom slučaju se svim članovima
društva mora bez odgađanja dostaviti izvješće uprave o stanju društva,
ako ga je društvo dužno izraditi, prijedlog odluke o upotrebi dobiti,
izvješće revizora, ako ga društvo ima, i izvješće revizora u pogledu
koncerna.

\(4\) Društvo nema obvezu dostavljanja isprava iz stavka 3. ovoga članka
Zakona ako su za sve vrijeme za koje su članovi društva imali po Zakonu
pravo uvida u njih bile objavljene na internetskoj stranici društva.

Zabrana konkurencije

Članak 429.

\(1\) Na zabranu konkurencije člana uprave na odgovarajući se način
primjenjuju odredbe članka 248. ovoga Zakona.

\(2\) Ako društvo nema nadzorni odbor, suglasnost iz članka 248.
stavka 1. ovoga Zakona daju članovi društva.

\(3\) Suglasnost iz članka 248. stavka 1. ovoga Zakona glede članova
društva koji su imenovani u upravu društva može se dati i društvenim
ugovorom. Smatra se da je suglasnost dana i onda ako su članovi društva
imenovali nekoga od njih u upravu društva, iako su znali za postojanje
okolnosti iz članka 248. stavka 1. ovoga Zakona, a oni pri tome nisu
izričito tražili da imenovani član drugačije postupi. Dana suglasnost
može se u svako doba povući.

Sukob interesa

Članak 429.a (NN [110/15](https://www.zakon.hr/cms.htm?id=39353))

\(1\) Na sprječavanje sukoba interesa člana uprave na odgovarajući se
način primjenjuju odredbe članka 248.a ovoga Zakona.

\(2\) Ako društvo nema nadzorni odbor, suglasnost iz članka 248.a
stavka 1. ovoga Zakona daju članovi društva.

Dužna pozornost i odgovornost članova uprave

Članak 430.

Na dužnu pozornost i odgovornost članova uprave na odgovarajući se način
primjenjuju odredbe članka 252., 273. i 273.a ovoga Zakona.

Davanje kredita članovima uprave i prokuristi

Članak 431.

Na davanje kredita članovima uprave i prokuristi te članovima njihovih
užih obitelji na odgovarajući se način primjenjuju odredbe članka 249.
ovoga Zakona. Ako društvo nema nadzorni odbor, odluku toga odbora
zamjenjuje odluka članova društva. Nadzorni odbor, odnosno članovi
društva ne mogu odlučiti da daju kredit ako bi ga trebalo dati iz
imovine potrebne za to da bi se u društvu održala vrijednost temeljnog
kapitala. Kredit koji bi bio dan suprotno tome mora se odmah vratiti
društvu.

Izvješća nadzornom odboru odnosno skupštini društva

Članak 431.a

Na davanje izvješća uprave nadzornom odboru, ako ga društvo ima, a u
protivnom skupštini društva, na odgovarajući se način primjenjuju
odredbe članka 250. ovoga Zakona.

Godišnje izvješće o stanju društva i konsolidirano godišnje izvješće
društva

Članak 431.b

\(1\) Na podnošenje godišnjeg izvješća o stanju društva i
konsolidiranoga godišnjeg izvješća društva na odgovarajući se način
primjenjuju odredbe članka 250.a i 250.b ovoga Zakona.

\(2\) Ne mora li društvo izraditi godišnje izvješće o stanju društva,
obavijesti o stjecanju i raspolaganju vlastitim poslovnim udjelima
moraju se navesti u bilješkama uz financijska izvješća.

Dužnost uprave u slučaju gubitka, prezaduženja ili nesposobnosti za
plaćanje

Članak 431.c

Na dužnost uprave u slučaju gubitka, prezaduženja ili nesposobnosti za
plaćanje na odgovarajući se način primjenjuju odredbe članka 251. ovoga
Zakona.

Načela za primanja članova uprave

Članak 432.

Na primanja članova uprave na odgovarajući se način primjenjuju odredbe
članka 247. ovoga Zakona. Ako društvo nema nadzorni odbor, njegove
ovlasti imaju članovi društva.

Zamjenici članova uprave Članak 433.

Propisi za članove uprave vrijede i za njihove zamjenike.

##### Pododjeljak 2. Nadzorni odbor

Obveznost nadzornog odbora

Članak 434. (NN [114/22](https://www.zakon.hr/cms.htm?id=53938))

\(1\) Društvenim ugovorom određuje se ima li društvo nadzorni odbor.

\(2\) Društvo mora imati nadzorni odbor:

1\. ako je prosječan broj zaposlenih u godini veći od 200, ili

2\. ako je to za društvo koje obavlja određenu djelatnost propisano
posebnim zakonom, ili

3\. ako je temeljni kapital društva veći od 80.000,00 eura i ono ima
više od 50 članova, ili

4\. ako društvo jedinstveno vodi dionička društva ili društva s
ograničenom odgovornošću koja moraju imati nadzorni odbor ili s više od
50% sudjeluje u njima s neposrednim udjelom u temeljnom kapitalu a u oba
slučaja je broj zaposlenih u nekome od društava ili u svim društvima
zajedno u prosjeku veći od 200, ili

5\. ako je društvo komplementar u komanditnom društvu a prosječan broj
zaposlenih u društvu i u komanditnom društvu je zajedno veći od 200.

\(3\) Prosječan broj zaposlenih određuje se prema brojevima zaposlenih u
društvu svakoga posljednjega dana u mjesecu u prethodnoj kalendarskoj
godini.

\(4\) Uprava je dužna u slučaju iz stavka 2. točke 1., 4. i 5. ovoga
članka s danom prvoga siječnja utvrditi prosječan broj zaposlenih u
prethodnoj godini. Ako taj broj prelazi 200 zaposlenih, dužna je to bez
odgađanja priopćiti registarskome sudu zajedno s popisom članova
društva, odnosno s izjavom da u članstvu društva nije bilo promjene.
Prijeđe li u vremenu između dva takva priopćenja prosječan broj
zaposlenih u društvu 200, to se mora registarskome sudu priopćiti bez
odgađanja. U slučaju iz stavka 2. točke 4. ovoga članka uprave tamo
spomenutih društava dužne su upravi društva na njen zahtjev bez
odgađanja priopćiti tražene podatke.

Sastav nadzornog odbora

Članak 435.

Nadzorni odbor sastoji se od tri člana. Društvenim ugovorom može se
odrediti da nadzorni odbor ima više članova ali njihov broj mora biti
neparan.

Tko može biti član nadzornog odbora

Članak 436. (NN [130/23](https://www.zakon.hr/cms.htm?id=58588))

\(1\) Za određivanje tko može biti članom nadzornog odbora na
odgovarajući se način primjenjuju odredbe članka 255. ovoga Zakona. Na
prestanak članstva u nadzornom odboru društva po zakonu na odgovarajući
se način primjenjuju odredbe članka 255. stavka 3. ovoga Zakona.

\(2\) Ako je neka osoba izabrana ili imenovana u više nadzornih odbora,
smatra se da je izabrana, odnosno imenovana samo u jedan odbor ako to
čini kao predstavnik nekoga javnopravnoga tijela, društva unutar
koncerna ili kreditne, odnosno financijske institucije koja s društvom
trajnije posluje da bi štitila njihove interese, ali samo onda ako nije
član više od dvadeset nadzornih odbora.

Izbor i imenovanje članova nadzornog odbora

Članak 437. (NN [130/23](https://www.zakon.hr/cms.htm?id=58588))

\(1\) Članovi društva svojom odlukom izabiru članove nadzornog odbora
osim ako je posebnim zakonom propisano da neke od njih imenuju
zaposleni. Ako se na istoj skupštini izabiru najmanje tri člana
nadzornog odbora, na zahtjev članova društva čiji poslovni udjeli čine
najmanje trećinu temeljnoga kapitala zastupljenoga na skupštini, o
izboru svakoga člana odbora odlučuje se odvojeno.

\(2\) Društvenim ugovorom može se odrediti da određeni članovi društva
ili članovi koji imaju određene poslovne udjele mogu imenovati određeni
broj članova nadzornog odbora. Takvo pravo može se dati samo onim
članovima koji mogu raspolagati sa svojim poslovnim udjelom samo uz
suglasnost društva. U nadzorni odbor može se tako imenovati najviše
trećinu njegovih članova.

\(3\) Ne mogu se izabrati ni imenovati zamjenici članova nadzornog
odbora.

\(4\) Članovi prvog nadzornog odbora imenuju se pri osnivanju društva za
vrijeme do odluke skupštine društva ili članova društva izvan skupštine
kojom po proteku godine dana od upisa društva u sudski registar odlučuju
o tome da li da im se dade razrješnica. Do tada ih skupština odnosno
članovi društva izvan skupštine mogu opozvati odlukom donesenom običnom
većinom glasova.

\(5\) Nije li u odluci o izboru, odnosno u izjavi o imenovanju što drugo
rečeno, mandat članu nadzornog odbora počinje s danom donošenja te
odluke, odnosno davanja izjave bez obzira na upis u sudskom registru.

Dužna pozornost i odgovornost članova nadzornog odbora

Članak 438.

Na dužnu pozornost i na odgovornost članova nadzornog odbora na
odgovarajući se način primjenjuju odredbe članka 273. stavka 2., 4., 5.
i 6. i članka 430. stavka 1., 2. i 5. ovoga Zakona.

Primjena odredaba ovoga Zakona o dioničkome društvu

Članak 439.

Na nadzorni odbor na odgovarajući se način primjenjuju odredbe članaka
252. i 257. do 271. i 273. te 273.a ovoga Zakona.

##### Pododjeljak 3. Skupština

Ostvarivanje prava članova društva

Članak 440. (NN [136/24](https://www.zakon.hr/cms.htm?id=540088))

\(1\) Članovi društva donose odluke na koje su ovlašteni ovim Zakonom i
društvenim ugovorom na skupštini. Skupština se može održati i videovezom
ako se svi članovi društva u pisanom obliku s time suglase.

\(2\) Odluke se mogu donositi i bez održavanja skupštine ako se svi
članovi u pojedinom slučaju u pisanom obliku dogovore o odluci koju
treba donijeti ili izjave da su suglasni da se o njoj glasuje pisanim
putem. Ako se odluka donosi pisanim glasovanjem, većina koja je potrebna
za to da bi se ona donijela ne određuje se na temelju danih, nego na
temelju ukupnog broja glasova kojima raspolažu članovi društva.

\(3\) Ako sve poslovne udjele u društvu drži samo jedan član ili uz
njega i društvo, on mora bez odgađanja po donošenju odluke o tome
sastaviti zapisnik i potpisati ga.

Nadležnost skupštine

Članak 441. (NN [130/23](https://www.zakon.hr/cms.htm?id=58588))

\(1\) Skupština odlučuje o pitanjima određenim društvenim ugovorom, a
osobito o:

1\. financijskim izvješćima društva, izvješću uprave o stanju društva,
ako ga je društvo dužno izraditi, upotrebi ostvarene dobiti i pokrivanju
gubitka, davanju razrješnice članovima uprave i nadzornog odbora, ako ga
društvo ima, što valja učiniti u prvih osam mjeseci poslovne godine za
prethodnu godinu,

2\. zahtjevu za uplatama poslovnih udjela,

2.a povratu dodatnih uplata novca članovima društva,

3\. imenovanju i opozivu članova uprave,

4\. izboru i opozivu članova nadzornog odbora ako ga društvo ima,

5\. podjeli, spajanju i povlačenju poslovnih udjela,

6\. davanju prokure ili trgovačke punomoći za sve pogone koju treba dati
uprava,

7\. mjerama za ispitivanje i nadzor nad vođenjem poslova,

8\. izmjeni društvenog ugovora,

9\. postavljanju zahtjeva za naknadu štete koje društvo može imati
protiv članova uprave i nadzornog odbora i zamjenika članova uprave te o
imenovanju zastupnika u sudskom postupku ako društvo ne mogu zastupati
članovi uprave ni nadzorni odbor.

10\. sklapanju ugovora kojima društvo treba trajno steći stvari ili
prava za neki svoj pogon za koje se plaća protuvrijednost koja je viša
od vrijednosti petine temeljnog kapitala društva kao i o izmjeni takvih
ugovora na teret društva, što je uvjet za njihovu valjanost, osim kada
je riječ o stjecanju u ovršnom postupku, s time da se odluka o tome mora
donijeti s većinom od tri četvrtine danih glasova.

\(2\) Društvenim ugovorom može se proširiti ili smanjiti nadležnost
skupštine, ali se iz njezine nadležnosti ne može izuzeti donošenje
odluka iz stavka 1. točke 1., 2a., 4., 9. a točke 10. ovoga članka ako
se ugovori sklapaju u roku od dvije godine nakon što je društvo upisano
u sudski registar ovoga članka.

\(3\) Nakon što skupština društva utvrdi godišnja financijska izvješća i
konsolidirana financijska izvješća kada su obvezna, te prihvati godišnje
izvješće o stanju društva kada je obvezno i konsolidirano godišnje
izvješće društva, uprava društva dužna ih je, zajedno s izvješćem
revizora, kada je revidiranje financijskih izvješća propisano zakonom
ili određeno društvenim ugovorom, bez odgađanja u zakonom propisanome
roku predati u sudski registar radi upisa predaje i objave tog upisa.

Sazivanje skupštine

Članak 442. (NN [34/22](https://www.zakon.hr/cms.htm?id=51850))

\(1\) Skupštinu društva saziva uprava, ako zakonom ili društvenim
ugovorom to pravo nije dano i nekom drugom. Ako u društvenom ugovoru
nije drugačije određeno, skupština se održava u sjedištu društva.

\(2\) Skupštinu se mora sazvati najmanje jednom godišnje te, osim u
slučajevima određenim ovim Zakonom i društvenim ugovorom, uvijek onda
kada to zahtijevaju interesi društva, a bez odgađanja napose onda ako se
uoči da u društvu postoji gubitak u visini polovine iznosa temeljnog
kapitala.

\(3\) Skupštinu se mora sazvati bez odgađanja i onda kada to u pisanome
obliku uz navođenje svrhe zatraže članovi društva koji su preuzeli
poslovne udjele nominalni iznosi kojih zajedno čine najmanje desetinu
temeljnoga kapitala društva. Društvenim ugovorom može se odrediti da to
pravo imaju članovi koji su zajedno preuzeli i manje udjele.

\(4\) Ako organ koji je ovlašten da sazove skupštinu ne udovolji
zahtjevu iz stavka 3. ovoga članka u roku od 14 dana od dana kada je
primljen, ili takvoga organa nema, osobe koje su podnijele zahtjev mogu
uz navođenje dnevnoga reda same sazvati skupštinu. Skupština u tome
slučaju odlučuje o snošenju troškova za održavanje tako sazvane
skupštine.

Način i rok za sazivanje skupštine

Članak 443.

\(1\) Skupštinu se mora sazvati na način kako je to određeno društvenim
ugovorom, a ako u njemu o tome nema odredaba, preporučenim pismom
upućenim svim članovima društva. Od dana kada je posljednji puta
oglašeno sazivanje skupštine ili od kada je poziv predan pošti i dana
održavanja skupštine mora proći najmanje sedam dana.

\(2\) U pozivu se mora što je to preciznije moguće odrediti dnevni red
skupštine. Ako postoji nakana da se mijenja društveni ugovor, treba
navesti i glavne izmjene koje se predlažu.

\(3\) Članovi društva koji su preuzeli poslovne udjele što čine zajedno
najmanje desetinu a, ako je tako određeno društvenim ugovorom, i manji
dio temeljnoga kapitala društva mogu pisanim putem uz navođenje razloga
za to zahtijevati da se na dnevni red stave i druga pitanja ako taj
zahtjev postave najkasnije tri dana od dana objave ili primitka poziva
kako je to određeno u stavku 1. ovoga članka.

Podobnost skupštine da odlučuje

Članak 444.

\(1\) Ako društvenim ugovorom nije određeno drugačije, skupština može
valjano odlučivati ako su na njoj prisutni članovi društva ili njihovi
zastupnici koji predstavljaju najmanje desetinu temeljnoga kapitala
društva.

\(2\) Na skupštini koja nije uredno sazvana niti su članovi društva na
propisani način stavili zahtjev za odlučivanje o određenim pitanjima
najkasnije tri dana od dana objave ili primitka poziva kojim se saziva
skupština mogu se donositi odluke samo onda ako su na njoj prisutni ili
zastupljeni svi članovi društva. Taj se uvjet ne mora ispuniti za
donošenje odluke o sazivanju nove skupštine.

\(3\) U slučaju da skupština nije podobna za odlučivanje, a društvenim
ugovorom nije drugačije određeno, mora se s pozivom na tu okolnost
sazvati nova skupština s time da se njezin dnevni red ograničava na
dnevni red skupštine na kojoj se nije moglo odlučivati. Na toj skupštini
mogu se donositi valjane odluke bez obzira na to koliko je temeljnoga
kapitala na njoj zastupljeno.

Odlučivanje na skupštini

Članak 445. (NN [114/22](https://www.zakon.hr/cms.htm?id=53938))

\(1\) Ako zakonom i društvenim ugovorom nije drugačije određeno,
skupština donosi odluke većinom od danih glasova.

\(2\) Svakih 10,00 eura nominalnog iznosa poslovnog udjela daje pravo na
jedan glas. U društvu iz članka 390.a ovoga Zakona svaki iznos od 1,00
eura nominalnog iznosa poslovnog udjela daje pravo na jedan glas dok se
temeljni kapital društva ne poveća najmanje na iznos iz stavka 7. toga
članka. Uprava društva dužna je u knjizi poslovnih udjela pri upisu
svake promjene veličine udjela unijeti i broj glasova na koji on daje
pravo u skupštini društva te o tome, ako on to zatraži, članu društva
izdati potvrdu.

\(3\) U društvenom ugovoru može se odrediti da članovi društva imaju
drugačije pravo glasa od onoga kako je to određeno u prethodnome stavku
ovoga članka s time da svaki član mora imati najmanje jedan glas.

\(4\) Član može glasovati i preko punomoćnika koji se mora na skupštini
društva iskazati pisanom punomoćju, ako društvenim ugovorom nije
određeno da se punomoć može dati i u manje formalnom obliku, u kojoj je
navedeno da se daje u svrhu glasovanja na skupštini. Zakonski zastupnici
fizičkih osoba i osobe koje zastupaju pravne osobe na temelju statuta
mogu za zastupane članove glasovati na skupštini bez punomoći.

\(5\) Na skupštini ne može o odluci glasovati osoba kojoj se tom odlukom
pribavlja neka korist ili se oslobađa neke obveze. Ona ne može glasovati
ni kao zastupnik člana društva. Isto vrijedi i kada se odlučuje o
pravnome poslu između člana i društva te o pokretanju ili rješenju spora
među njima.

\(6\) Nema ograničenja u pravu glasa za člana društva kada se odlučuje o
njegovu izboru, odnosno imenovanju ili o opozivu kao člana uprave,
nadzornog odbora ili likvidatora društva.

Evidencija odluka skupštine

Članak 446.

\(1\) Odluke donesene na skupštini i one donesene pisanim putem moraju
se bez odgađanja unijeti u posebnu knjigu odluka. Svaki član društva ima
za vrijeme radnog vremena društva pravo uvida u knjigu odluka.

\(2\) Svakome članu društva mora se na njegov zahtjev bez odgađanja
preporučenim pismom dostaviti izvod iz svih odluka koje su unesene u
knjigu odluka potpisane od strane uprave uz priopćenje dana i mjesta
donošenja te podataka o upisu u tu knjigu.

Pravo na obaviještenost

Članak 447.

\(1\) Uprava društva mora svakome članu društva dati obavijesti o
stvarima društva i dopustiti uvid u poslovne knjige i dokumentaciju
društva bez odgađanja po primitku zahtjeva da mu se to omogući.

\(2\) Članu se društva može uskratiti pravo iz stavka 1. ovoga članka u
slučaju kada postoji bojazan da bi ga on mogao upotrijebiti za svrhe
koje nisu u vezi s njegovim članstvom u društvu i da bi time društvu ili
s njime povezanome društvu mogla biti pričinjena šteta. O tome da se
članu uskrate spomenute obavijesti i odbije spomenuto pravo uvida
odlučuje skupština društva.

\(3\) Uprava može odbiti članu društva dati obavijesti o stvarima
društva i uvid u poslovne knjige i dokumentaciju ako ono ima nadzorni
odbor.

\(4\) Društvenim se ugovorom ne može odstupiti od odredaba stavka 1. i
2. ovoga članka.

\(5\) Na odlučivanje suda o pravu člana društva na obaviještenost na
odgovarajući se način primjenjuju odredbe članka 288. ovoga Zakona.

Ništetnost odluka skupštine

Članak 448. (NN [136/24](https://www.zakon.hr/cms.htm?id=540088))

Na ništetnost odluka skupštine na odgovarajući se način primjenjuju
odredbe članka 355. do 359. i članka 366.a ovoga Zakona.

Pobijanje odluka skupštine

Članak 449.

Na pobijanje odluka skupštine na odgovarajući se način primjenjuju
odredbe članka 360. do 366.a ovoga Zakona.

##### Pododjeljak 4. Zaštita prava manjine

Imenovanje revizora od strane suda

Članak 450.

\(1\) Ako je odlukom članova društva odbijen prijedlog da se imenuju
revizori radi pregleda posljednjih godišnjih financijskih izvješća, sud
može na prijedlog članova društva koji zajedno imaju poslovne udjele na
koje otpada najmanje deseti dio temeljnoga kapitala imenovati jednoga
ili više revizora. Sud će tome zahtjevu udovoljiti samo onda ako se
učini vjerojatnim da su učinjene grube povrede zakona ili društvenog
ugovora.

\(2\) Članovi društva koji su stavili prijedlog iz stavka 1. ovoga
članka ne mogu za trajanja revizije prenositi svoje poslovne udjele bez
suglasnosti društva.

\(3\) Prije imenovanja revizora sud mora saslušati članove uprave i
nadzornog odbora.

\(4\) Sud može, na temelju za to postavljenog zahtjeva, imenovanje
revizora uvjetovati davanjem osiguranja koje smatra primjerenim.

\(5\) Revizija će se smatrati neopravdanom, ako u cjelini potvrdi
ispravnost financijskih izvješća, odnosno ako utvrdi da su poslovne
knjige uredno vođene.

Ovlasti revizora

Članak 451.

\(1\) Revizori imaju pravo pregledati poslovne knjige i dokumentaciju
društva i tražiti obavještenja i izjave od članova uprave i nadzornog
odbora te od osoba zaposlenih u društvu kako bi utvrdili stanje
poslovanja u društvu. Sve osobe od kojih oni zatraže obavještenja i
izjave moraju ih dati bez odgađanja točno i istinito. Nadzorni se odbor,
ako ga društvo ima, mora uključiti u rad revizora.

\(2\) Nagradu za rad revizora određuje sud. Revizori ne mogu ni od koga
drugoga primiti nikakvu nagradu za svoj rad.

Izvješće revizora

Članak 452.

\(1\) Revizori su dužni svoje izvješće bez odgađanja dostaviti upravi i
nadzornom odboru društva. U izvješću o njihovu nalazu i mišljenju mora
se navesti je li za vrijeme obavljanja revizije bilo udovoljeno njihovim
zahtjevima te da li posljednja godišnja financijska izvješća pokazuju
istinitu i točnu sliku financijskog stanja društva.

\(2\) Članovi društva koji su tražili da se provede revizija imaju u
poslovnim prostorijama pravo uvida u izvješće revizora i u dokumentaciju
koja mu je priložena.

\(3\) Uprava i nadzorni odbor dužni su narednoj skupštini društva
podnijeti izvješće revizora i zatražiti da ona o njemu odluči. Na
skupštini se izvješće mora pročitati u cjelini. Uprava i nadzorni odbor
moraju se tom prilikom očitovati o svim utvrđenim nepravilnostima i o
mjerama koje namjeravaju poduzeti ili koje predlažu da se poduzmu.
Nadzorni odbor se mora izjasniti i o tome ima li društvo pravo tražiti
naknadu štete. Ako iz izvješća revizora proizlazi da su učinjene grube
povrede zakona ili društvenog ugovora, mora se bez odgađanja sazvati
skupštinu društva.

\(4\) Ako nema sporazuma o snošenju troškova revizije, sud će po
slobodnoj ocjeni odlučiti, uzimajući u obzir rezultate revizije, tko će
ih i u kojemu omjeru snositi.

\(5\) Ako se iz izvješća revizora utvrdi da zahtjev za provođenje
revizije nije bio opravdan, članovi društva koji su zlonamjerno ili zbog
grube nepažnje tražili da se revizija provede solidarno odgovaraju
društvu za štetu koja mu je time pričinjena.

Odštetni zahtjevi u korist društva

Članak 453.

\(1\) Članovi društva na čije poslovne udjele otpada najmanje deseti dio
temeljnoga kapitala društva mogu postaviti zahtjev za naknadu štete
kojega društvo ima prema članovima uprave i nadzornog odbora, ako su
članovi društva odbili protiv njih postaviti takav zahtjev ili je
prijedlog da se to učini dostavljen upravi ali ga ona nije pravodobno
podnijela članovima društva da o njemu odluče.

\(2\) Tužba se mora podići u roku od tri mjeseca od dana kada je odbijen
prijedlog da se donese odluka o podizanju tužbe ili od kada je osujećeno
donošenje odluke o tome.

\(3\) Za vrijeme trajanja spora tužitelji ne mogu raspolagati svojim
poslovnim udjelima bez suglasnosti društva.

\(4\) Na zahtjev tuženoga sud će odrediti da su tužitelji dužni dati
osiguranje za naknadu štete koja tuženome prijeti zbog podizanja tužbe.

\(5\) Ako se tužba kao neosnovana odbije, a utvrdi se da je podignuta
zlonamjerno ili zbog grube nepažnje, tužitelj je dužan tuženome
nadoknaditi štetu koja mu je time pričinjena. Više tužitelja odgovara
solidarno.

#### Odjeljak 4. IZMJENA DRUŠTVENOG UGOVORA

##### Pododjeljak 1. Opće odredbe

Oblik izmjene

Članak 454.

\(1\) Društveni ugovor može se izmijeniti samo odlukom članova društva.
Odluka mora biti u obliku javnobilježničkog akta, privatne isprave koju
potvrdi javni bilježnik ili javnobilježničkog zapisnika.

\(2\) Odluka o izmjeni nema učinka dok se ne upiše u sudski registar.

Odlučivanje o izmjeni

Članak 455. (NN [130/23](https://www.zakon.hr/cms.htm?id=58588))

\(1\) Odluka o izmjeni društvenog ugovora donosi se većinom od najmanje
tri četvrtine od danih glasova. Društvenim ugovorom može se odrediti da
je za to potrebna veća većina a može se zahtijevati ispunjenje i
dodatnih pretpostavki.

\(2\) Odluka o odredbama da treba izabrati nadzorni odbor i o smanjenju
nagrade koja po društvenom ugovoru pripada članovima uprave i nadzornog
odbora donosi se običnom većinom glasova.

\(3\) Odluka o tome da se povećaju obveze članova prema društvu koje
proizlaze iz društvenog ugovora ili da se pojedinim članovima smanje
prava koja imaju na temelju toga ugovora može se donijeti samo onda ako
se s time suglase svi članovi društva na koje se odnosi povećanje obveza
ili smanjenje prava.

\(4\) To napose vrijedi za odluke kojima se u društveni ugovor unose
odredbe o mjeri u kojoj treba uplatiti poslovne udjele u temeljni
kapital društva ili treba da se o tome u ugovoru mijenjaju odredbe koje
su u njemu sadržane.

Upis u sudski registar. Objava upisa

Članak 456.

\(1\) Svaka izmjena društvenog ugovora mora se prijaviti registarskome
sudu radi upisa u sudski registar. Prijavi treba priložiti odluku o
izmjenama društvenog ugovora, potpun tekst društvenog ugovora u obliku
javnobilježničke isprave i potvrdu javnog bilježnika da neizmijenjene
odredbe društvenog ugovora koji se nalazi kod registarskog suda zajedno
s učinjenim izmjenama u potpunosti odgovaraju tekstu toga ugovora koji
se prilaže.

\(2\) Ako se ne radi o izmjeni podataka iz članka 396. stavka 1. ovoga
Zakona, dovoljno je da se u prijavi za upis u registar uputi na isprave
o izmjenama koje se nalaze kod suda.

\(3\) Ne objavljuju se odluke kojima se ne mijenjaju odredbe društvenog
ugovora koje su ranije objavljene.

##### Pododjeljak 2. Povećanje temeljnoga kapitala

Način povećanja temeljnoga kapitala. Povećanje novim uplatama

Članak 457. (NN [130/23](https://www.zakon.hr/cms.htm?id=58588))

\(1\) Za povećanje temeljnoga kapitala potrebna je odluka članova
društva o izmjeni društvenog ugovora.

\(2\) Temeljni kapital može se povećati uplatama novih poslovnih udjela
ili uplatama povećanja postojećih poslovnih udjela, ali i unošenjem
rezervi i dobiti društva u temeljni kapital.

\(3\) Na temelju povećanja temeljnoga kapitala poslovne udjele u društvu
mogu preuzeti postojeći članovi društva i druge osobe.

\(4\) Ako u društvenom ugovoru, odnosno u odluci o povećanju temeljnoga
kapitala nije drugačije određeno, postojeći članovi društva imaju pravo
prvenstva da u roku od mjesec dana od donošenja odluke o povećanju
temeljnoga kapitala preuzmu poslovne udjele u srazmjeru nominalnim
iznosima svojih poslovnih udjela u društvu.

\(5\) Izjava o preuzimanju poslovnoga udjela daje se u obliku
javnobilježničkog akta ili privatne isprave koju potvrdi javni
bilježnik.

\(6\) Osobe koje uplatom poslovnih udjela pristupaju društvu moraju u
izjavi o tome navesti da to čine na način kako je to određeno društvenim
ugovorom. U izjavi moraju se navesti iznosi koji se uplaćuju za preuzete
poslovne udjele i druge činidbe na koje preuzimatelj treba biti obvezan
na temelju društvenog ugovora.

\(7\) Odredbe članka 390. ovoga Zakona na odgovarajući se način
primjenjuju na povećanje temeljnoga kapitala društva. Povećanje
temeljnoga kapitala ulaganjem stvari i prava moguće je samo onda ako se
u odluci o povećanju kapitala to izričito navede i ako se odredi rok u
kojemu će se u društvo unijeti stvari i prava. Stvari i prava moraju se
unijeti u društvo prije nego što se registarskome sudu podnese prijava
za upis povećanja temeljnoga kapitala u sudski registar.

Upis povećanja temeljnoga kapitala novim uplatama u sudski registar.
Objava upisa

Članak 458. (NN [130/23](https://www.zakon.hr/cms.htm?id=58588))

\(1\) Čim se preuzmu i uplate poslovni udjeli koji čine povećani
temeljni kapital mora se registarskome sudu podnijeti prijavu za upis
povećanja temeljnoga kapitala u sudski registar. Na prijavu i na
ispitivanje prijave na odgovarajući se način primjenjuju odredbe članka
394. i članka 395. ovoga Zakona.

\(2\) Prijavi za upis moraju se priložiti:

1\. izjave o preuzimanju poslovnih udjela u obliku javnobilježničkog
akta ili privatne isprave koju potvrdi javni bilježnik isprave ili u
javno ovjerenome prijepisu,

2\. popis osoba koje su preuzele nove poslovne udjele potpisan od strane
podnositelja prijave u kojoj se moraju navesti iznosi preuzetih i
uplaćenih poslovnih udjela, u čemu su oni uplaćeni i dokazi da je to
učinjeno, koje treba priložiti popisu, a ako su poslovne udjele preuzeli
postojeći članovi društva ukupni nominalni iznosi njihovih poslovnih
udjela,

3\. ako je temeljni kapital povećan ulaganjem stvari i prava, ugovore
kojima je to ulaganje ostvareno.

\(3\) U objavi upisa da je povećan temeljni kapital društva navodi se
sadržaj upisa, a ako su u društvo unesene stvari i prava i navodi iz
stavka 2. točke 3. ovoga članka. Kod toga je dovoljno da se uputi na
isprave koje se nalaze kod registarskoga suda.

\(4\) Na odgovornost članova uprave koji su podnijeli prijavu za upis
povećanja temeljnoga kapitala u sudski registar na odgovarajući se način
primjenjuju odredbe članka 397. stavka 1., 3., 5. i 6. ovoga Zakona.

Odobreni kapital

Članak 458.a (NN [130/23](https://www.zakon.hr/cms.htm?id=58588))

\(1\) Društvenim ugovorom može se ovlastiti upravu da u roku od pet
godina od upisa društva u sudski registar može povećati temeljni kapital
do određenoga nominalnog iznosa (odobreni kapital) izdavanjem novih
poslovnih udjela uz odgovarajuće uplate društvu. Iznos odobrenog
kapitala ne smije biti veći od polovine iznosa temeljnog kapitala
društva u vrijeme davanja te ovlasti.

\(2\) Ovlast se može dati i izmjenom društvenog ugovora za vrijeme od
najviše pet godina od upisa u sudski registar izmjene kojom se ovlast
daje.

\(3\) Poslovni udjeli mogu se izdati uz uplatu u stvarima i pravima samo
ako je to predviđeno u danoj ovlasti.

Upis povećanja odobrenog kapitala u sudski registar. Objava upisa

Članak 458.b

Na upis povećanja odobrenoga temeljnog kapitala i objavu upisa na
odgovarajući se način primjenjuju odredbe članka 458. ovoga Zakona.

Povećanje temeljnoga kapitala pretvaranjem rezervi u temeljni kapital

Članak 459. (NN [130/23](https://www.zakon.hr/cms.htm?id=58588))

\(1\) O pretvaranju rezervi iz dobiti i rezervi kapitala društva u
temeljni kapital može se odlučiti nakon što se utvrde godišnja
financijska izvješća za poslovnu godinu koja je neposredno prethodila
godini u kojoj se donosi odluka, ako ta izvješća ne pokazuju gubitak, a
nema nepokrivenoga gubitka iz prethodnih godina i donese odluka o
upotrebi dobiti. Za to se mogu koristiti rezerve ako je to u skladu sa
svrhom kojoj su one namijenjene i sredstva koja su odlukom o upotrebi
dobiti namijenjena za unos u te rezerve. Ovdje se primjenjuju odredbe o
izmjeni društvenog ugovora.

\(2\) Odluka o povećanju temeljnoga kapitala ne može se donijeti prije
nego što jedan ili više revizora koje odlukom imenuju članovi društva
ispitaju posljednja godišnja financijska izvješća i potvrde ih bez
rezerve. Ako je dan na koji se ta izvješća odnose više od osam mjeseci
prije podnošenja prijave za upis odluke o povećanju temeljnoga kapitala
društva u sudski registar, moraju se izraditi nova financijska izvješća
koja moraju ispitati revizori. Na temelju nje može se donijeti odluka o
povećanju temeljnoga kapitala društva samo ako je revizori potvrde bez
rezerve.

\(3\) Povećanje temeljnoga kapitala društva provodi se povećanjem
nominalnih iznosa postojećih poslovnih udjela u društvu ili stvaranjem
novih poslovnih udjela. Na to se na odgovarajući način primjenjuju
odredbe članka 390. stavka 1. ovoga Zakona. U odluci o povećanju
temeljnog kapitala mora se navesti povećava li se taj kapital povećanjem
nominalnih iznosa postojećih poslovnih udjela u društvu i za koji iznos
ili se to čini izdavanjem novih poslovnih udjela i kojeg nominalnog
iznosa.

\(4\) Povećanje temeljnoga kapitala mora se tako provesti da ukupan
nominalni iznos povećanih poslovnih udjela odgovara povećanome
temeljnome kapitalu društva, a ako se to čini izdavanjem novih poslovnih
udjela da iznosi temeljnog kapitala koji na njih otpadaju zajedno s
ostalim iznosima tog kapitala odgovaraju temeljnom kapitalu nakon
njegova povećanja.

\(5\) Novi poslovni udjeli pripadaju članovima društva u istome
srazmjeru kao i oni prije povećanja temeljnoga kapitala društva.
Drugačija odluka članova društva je ništetana.

\(6\) Vlastiti poslovni udjeli društva sudjeluju u povećanju temeljnoga
kapitala.

\(7\) Poslovni udjeli koji su samo djelomično uplaćeni sudjeluju u
povećanju temeljnoga kapitala prema njihovim nominalnim iznosima. U
pogledu njih je povećanje temeljnog kapitala moguće samo povećanjem
iznosa uplata koje otpadaju na te poslovne udjele. Postoje li uz njih i
poslovni udjeli koji su u potpunosti uplaćeni, u pogledu njih se
povećanje temeljnog kapitala može provesti povećanjem nominalnih iznosa
tih udjela ili izdavanjem novih poslovnih udjela.

\(8\) Ako povećanje temeljnog kapitala dovodi do toga da na neki
poslovni udio otpada samo dio novog poslovnog udjela, takvo pravo na
stjecanje udjela može se prenositi i naslijediti. Prava iz novog
poslovnog udjela mogu se koristiti, uključujući i zahtjev za izdavanjem
isprave koja se odnosi na taj udio, samo ako se svi spomenuti dijelovi
sjedine kod jedne osobe, a kada je riječ o više ovlaštenika na udjelu,
ako svi dijelovi čine jedan puni poslovni udio, po pravilima iz članka
417. ovoga Zakona.

\(9\) Povećanje temeljnoga kapitala društva ne utječe na odnose prava
koja proizlaze iz poslovnih udjela. Ako se pojedina prava iz poslovnih
udjela koji su potpuno (djelomično?) uplaćeni određuju prema onome što
je uplaćeno, ona pripadaju članovima društva dok ne uplate ono što im je
još preostalo samo prema visini uplaćenog poslovnog udjela uvećana za
postotak povećanja temeljnog kapitala koji otpada na nominalni iznos
poslovnih udjela. Nakon daljnjih uplata na odgovarajući se način
povećavaju i prava.

\(10\) Ako nije nešto drugo određeno, povećani poslovni udjeli sudjeluju
u dobiti društva koja je ostvarena u cijeloj poslovnoj godini u kojoj je
donesena odluka o povećanju temeljnoga kapitala. Ovdje se na
odgovarajući način primjenjuju odredbe članka 338. stavka 2. ovoga
Zakona.

Upis povećanja temeljnoga kapitala iz sredstava rezervi u sudski
registar

Članak 460.

\(1\) Prijava za upis povećanja temeljnoga kapitala društva u sudski
registar mora se podnijeti registarskome sudu bez odgadjanja.

\(2\) Prijavi se moraju priložiti godišnja financijska izvješća ili nova
izvješća iz članka 459. stavka 2. ovoga Zakona, ako ih se po ovome
Zakonu moralo izraditi, potvrđena od strane revizora na temelju kojih je
donesena odluka o povećanju temeljnoga kapitala. Podnositelji prijave
moraju kod toga izjaviti da od dana na koji se odnose godišnja
financijska izvješća, odnosno nova takva izvješća do dana podnošenja
prijave nije bilo izmjena u imovini društva koje bi smetale donošenju
odluke o povećanju temeljnoga kapitala ako bi se ona donijela na dan
podnošenja prijave.

\(3\) Sud će dozvoliti upis odluke o povećanju temeljnoga kapitala u
sudski registar ako se podnesena godišnja financijska izvješća, odnosno
nova financijska izvješća ne odnose na dan koji je više od osam mjeseci
prije podnošenja prijave za upis.

\(4\) Sud nije dužan ispitivati jesu li godišnja financijska izvješća,
odnosno nova takva izvješća sastavljena u skladu sa Zakonom.

\(5\) Pri upisu sud će navesti da je temeljni kapital povećan iz
sredstava društva.

Od kada važi povećanje temeljnoga kapitala

Članak 461.

Temeljni kapital je povećan od upisa odluke o povećanju toga kapitala u
sudski registar.

##### Pododjeljak 3. Smanjenje temeljnoga kapitala

Način smanjenja temeljnoga kapitala

Članak 462. (NN [130/23](https://www.zakon.hr/cms.htm?id=58588))

\(1\) Temeljni kapital društva može se smanjiti samo na temelju odluke
članova društva o izmjeni društvenoga ugovora te nakon što se provede
postupak koji je propisan ovim Zakonom. U odluci moraju se navesti opseg
i svrha smanjenja temeljnoga kapitala i kako će se to provesti.

\(2\) Smanjenjem temeljnoga kapitala smatra se svako smanjenje visine
toga kapitala određene u društvenome ugovoru bez obzira na to provede li
se smanjenje vraćanjem članovima društva njihovih uplata poslovnih
udjela, sniženjem nominalnog iznosa poslovnih udjela ili potpunim,
odnosno djelomičnim oslobađanjem članova društva ili njihovih pravnih
prednika od obveze da u cjelini uplate poslovne udjele.

\(3\) Nije dopušteno smanjenje temeljnoga kapitala ispod iznosa
određenoga u članku 389. stavku 2. ovoga Zakona. Ako se smanjenje
temeljnoga kapitala provodi vraćanjem onoga što je uplaćeno za poslovne
udjele ili oslobođenjem članova od obveze da ih u cjelini uplate, iznos
svake uplate koja ostaje u društvu ne može biti niži od iznosa navedenog
u članku 390. stavku 1. ovoga Zakona. Ovdje se na odgovarajući način
primjenjuju odredbe članka 348. ovoga Zakona.

Prijava za upis nakane da se smanji temeljni kapital u sudski registar

Članak 463. (NN [110/15](https://www.zakon.hr/cms.htm?id=39353))

\(1\) Registarskome sudu mora se podnijeti prijavu da se u sudski
registar upiše nakana društva da smanji temeljni kapital.

\(2\) Uprava mora odmah nakon što je obaviještena o upisu nakanjenoga
smanjenja temeljnoga kapitala u sudski registar nakanu o sniženju
kapitala dostaviti sudskom registru radi objave na internetskoj stranici
na kojoj se nalazi sudski registar i objaviti u glasilu društva, ako ga
ono ima. U tome oglasu društvo je dužno objaviti da je spremno svim
vjerovnicima na njihov zahtjev podmiriti tražbine koje postoje prema
društvu na dan posljednje objave nakane da se smanji temeljni kapital,
odnosno dati osiguranje da će ona biti podmirena te da se smatra kako su
vjerovnici društva koji mu se ne prijave u roku od tri mjeseca od
navedenoga dana suglasni s time da se smanji temeljni kapital društva.
Spomenutu objavu mora se dostaviti poznatim vjerovnicima.

Prijava za upis izmjene društvenog ugovora u sudski registar

Članak 464.

\(1\) Prijava da se izmjena društvenog ugovora upiše u sudski registar
podnosi se registarskome sudu nakon što protekne rok koji je dan
vjerovnicima za to da se jave društvu. Na ispitivanje prijave na
odgovarajući se način primjenjuju odredbe članka 395. stavka 1. ovoga
Zakona.

\(2\) Prijavi treba priložiti:

1\. dokaz da je nakana smanjenja temeljnoga kapitala objavljena na način
kako je to određeno u članku 463. stavku 2. ovoga Zakona,

2\. dokaz da su vjerovnici koji su se javili društvu podmireni ili da im
je dano osiguranje,

3\. izjavu svih članova uprave da je svim poznatim vjerovnicima poslana
obavijest iz članka 463. stavka 2. ovoga Zakona a da se društvu nisu
javili drugi vjerovnici osim onih kojima je ono podmirilo tražbine ili
im je dalo osiguranje;

4\. popis članova društva na temelju odluke o smanjenju temeljnoga
kapitala.

\(3\) Ako dokaz koji je podnesen o tome da su vjerovnici podmireni,
odnosno da im je dano osiguranje ne odgovara istini, svi članovi uprave
solidarno odgovaraju onim vjerovnicima glede kojih su dani krivi podaci
za štetu koja im je time učinjena ali samo za iznos za koji se oni nisu
mogli podmiriti iz imovine društva.

\(4\) Ne odgovara za štetu član uprave koji dokaže da nije znao za
netočnost dokaza i izjava koje je dao, premda je postupio s pažnjom
urednog i savjesnog gospodarstvenika.

Isplate članovima društva i oslobođenje od obveza

Članak 465. (NN [130/23](https://www.zakon.hr/cms.htm?id=58588))

\(1\) Isplate članovima društva na temelju smanjenja temeljnoga kapitala
moguće su nakon što se odgovarajuća izmjena društvenog ugovora upiše u
sudski registar.

\(2\) Od upisa u sudski registar iz stavka 1. ovoga članka djeluje i
oslobođenje od obveze da se uplate preostali neuplaćeni poslovni udjeli
u koju svrhu je smanjen temeljni kapital društva.

Pojednostavnjeno smanjenje temeljnog kapitala

Članak 465.a

Na pojednostavnjeno smanjenje temeljnog kapitala na odgovarajući se
način primjenjuju odredbe članaka 349. do 351. ovoga Zakona.

Korištenje iznosa smanjenja temeljnog kapitala

Članak 465.b

\(1\) Iznosi rezervi kapitala i rezervi iz dobiti te iznosi temeljnog
kapitala dobiveni njihovim smanjenjem smiju se koristiti samo da bi se
izravnale niže vrijednosti i pokrio gubitak. Ti se iznosi smiju unijeti
u rezervu kapitala ako one s time ne bi prešle visinu od 5 % temeljnog
kapitala društva. Pritom se uzima u obzir iznos temeljnog kapitala nakon
smanjenja.

\(2\) Iznos unesen u rezervu kapitala smije se prije isteka pete
poslovne godine po proteku poslovne godine u kojoj je donesena odluka o
smanjenju temeljnog kapitala koristiti samo za:

1\. pokriće gubitka iskazanog u poslovnoj godini ako ga se ne može
pokriti iz zadržane dobiti iz ranijih godina ni korištenjem rezervi iz
dobiti,

2\. pokriće gubitka iz ranijih godina ako ga se ne može pokriti iz
dobiti iskazane u posljednjoj poslovnoj godini niti korištenjem rezervi
iz dobiti i

3\. povećanje temeljnog kapitala iz sredstava društva.

\(3\) Pokaže li se iz godišnjeg financijskog izvješća za poslovnu godinu
u kojoj je donesena odluka o smanjenju temeljnog kapitala ili iz
izvješća za obje poslovne godine nakon nje da nije došlo do onolikih
smanjenja vrijednosti odnosno gubitaka koji su navedeni u odluci o
smanjenju temeljnog kapitala, iznos razlike mora se unijeti u rezervu
kapitala društva.

Iskaz temeljnog kapitala nakon smanjenja

Članak 465.c

\(1\) U godišnjem financijskom izvješću za posljednju poslovnu godinu
prije poslovne godine u kojoj je donesena odluka o smanjenju temeljnog
kapitala društva temeljni kapital, rezerve kapitala i rezerve iz dobiti
mogu se iskazati u visini u kojoj bi trebale biti nakon smanjenja
temeljnog kapitala. To ne vrijedi ako se u godišnjem financijskom
izvješću utvrdi drukčije nego što je to učinjeno u odluci o smanjenju
temeljnog kapitala.

\(2\) Odluku o utvrđenju godišnjih financijskih izvješća treba donijeti
zajedno s odlukom o smanjenju temeljnog kapitala.

\(3\) Odluke iz stavka 2. ovoga članka su ništetne ako se odluka o
smanjenju temeljnog kapitala ne upiše u sudski registar u roku od tri
mjeseca nakon što je donesena. Taj rok ne teče za vrijeme dok traje
postupak po tužbi za utvrđenje ništetnosti spomenute odluke.

\(4\) Godišnje financijsko izvješće se ne smije službeno objaviti prije
nego što se odluka o smanjenju temeljnog kapitala upiše u sudski
registar.

Smanjenje uz istodobno povećanje temeljnog kapitala

Članak 465.d (NN [130/23](https://www.zakon.hr/cms.htm?id=58588))

\(1\) Ako se u slučaju iz članka 465.c istodobno sa smanjenjem temeljnog
kapitala donese i odluka o njegovu povećanju, i to se povećanje može u
godišnjem financijskom izvješću iskazati kao provedeno. Odluka o takvom
povećanju temeljnog kapitala je dopuštena samo ako se preuzeti poslovni
udjeli ne uplaćuju unosom u društvo stvari i prava, a za svaki novi
poslovni udio je uplaćeno najmanje onoliko koliko se mora uplatiti pri
povećanju temeljnog kapitala u vrijeme podnošenja prijave za upis u
sudski registar da je temeljni kapital povećan. Javnom bilježniku u
obliku čije je javnobilježničke isprave donesena odluka o povećanju
temeljnog kapitala društva mora se dostaviti dokaze o preuzimanju
poslovnih udjela i uplate koje se na njih odnose.

\(2\) Odluke o smanjenju i o istodobnom povećanju temeljnog kapitala su
ništetane ako ih se u roku od tri mjeseca od kada su donesene ne upiše u
sudski registar. Spomenuti rok ne teče za vrijeme trajanja postupka
povodom tužbe kojom se traži utvrđenje da je odluka ništetna. Odluke se
mogu upisati u sudski registar samo zajedno.

\(3\) Godišnje financijsko izvješće se ne smije službeno objaviti prije
nego što se odluka o smanjenju temeljnog kapitala upiše u sudski
registar.

#### Odjeljak 5. PRESTANAK

Razlozi za prestanak

Članak 466. (NN [40/19](https://www.zakon.hr/cms.htm?id=39375))

\(1\) Razlozi za prestanak društva jesu:

1\. istek vremena određenog u društvenom ugovoru,

2\. odluka članova,

3\. pripajanje društva drugome društvu, spajanje s drugim društvom i
podjela društva razdvajanjem,

4\. pravomoćna odluka registarskog suda kojom se određuje brisanje
društva po službenoj dužnosti,

5\. otvaranje stečajnog postupka,

6\. odluka registarskoga suda donesena uz odgovarajuću primjenu odredbi
članka 367. stavka 2. i 3. i primjenu članka 398. stavka 8. ovoga
Zakona,

7\. ništetnost društva,

8\. ukidanje društva.

9\. pravomoćna presuda suda.

\(2\) Društvenim ugovorom mogu se predvidjeti i drugi razlozi za
prestanak društva.

Odluka članova o prestanku društva

Članak 467. (NN [110/15](https://www.zakon.hr/cms.htm?id=39353),
[40/19](https://www.zakon.hr/cms.htm?id=39375))

\(1\) Ako društvenim ugovorom nije drukčije određeno, u slučaju iz
članka 466. stavka 1. točke 2. ovoga Zakona, odluka se donosi u obliku
javnobilježničke isprave s većinom od najmanje tri četvrtine od danih
glasova.

\(2\) Javnobilježnička isprava iz stavka 1. ovoga članka može sadržavati
izjave likvidatora o nepostojanju okolnosti koje bi po zakonu stajale na
putu njihovu imenovanju te da su upoznati s time da o svemu moraju
uredno izvještavati sud.

Prestanak na temelju presude suda

Članak 468.

\(1\) Društvo može prestati na temelju presude suda ako postane nemoguće
da se ostvaruje svrha društva ili ako u prilikama društva postoje drugi
važni razlozi za njegov prestanak.

\(2\) Tužba za prestanak društva podiže se protiv društva isključivo kod
suda iz članka 40. stavka 1. ovoga Zakona. Mogu je podići samo članovi
društva na čije poslovne udjele otpada najmanje deseti dio temeljnoga
kapitala društva.

Odgovornost članova uprave zbog učinjenih plaćanja nakon nastanka
stečajnog razloga

Članak 469.

Članovi uprave društva dužni su platiti društvu iznose koje su isplatili
u ime društva nakon što je nastao razlog za otvaranje stečajnog postupka
nad društvom. Oni ne odgovaraju za ona plaćanja koja su učinili nakon
nastajanja spomenutog razloga s pažnjom urednog i savjesnog
gospodarstvenika. Na to se na odgovarajući način primjenjuju odredbe
članka 430. ovoga Zakona.

Prijava za upis u sudski registar

Članak 470.

\(1\) Prestanak društva zbog proteka vremena ili odluke članova društva
mora se bez odgađanja prijaviti sudu radi upisa u sudski registar.
Presuda suda o prestanku društva te odluka suda o otvaranju stečajnog
postupka dostavljaju se registarskome sudu po službenoj dužnosti. U tom
slučaju se i upis provodi po službenoj dužnosti.

\(2\) Ne postupi li uprava po zahtjevu koji joj je upućen od strane
registarskoga suda da podnese prijavu za upis nastanka razloga za
prestanak društva u sudski registar, taj će joj sud uputiti ponovni
poziv da to učini uz upozorenje da će po proteku ostavljenoga roka sud
po službenoj dužnosti upisati u sudski registar da je nastao razlog za
prestanak društva i da će sud iz članka 40. stavka 1. ovoga Zakona
imenovati likvidatore. Prije upisa i imenovanja likvidatora sud će
saslušati članove uprave a po slobodnoj procjeni i nekoga od članova
društva koji ne vode poslove društva.

Likvidatori

Članak 471.

\(1\) Likvidaciju provode članovi uprave ako se društvenim ugovorom ili
odlukom članova društva likvidatorima ne imenuju jedna ili više osoba.
Sud može i izvan slučaja iz članka 470. stavka 2.ovoga Zakona na
prijedlog nadzornog odbora ili članova društva poslovni udjeli kojih
čine najmanje deseti dio temeljnoga kapitala ili manji dio određen
društvenim ugovorom iz važnoga razloga pored tih likvidatora ili umjesto
njih imenovati druge.

\(2\) Likvidatore koje je imenovao, sud može pod pretpostavkama iz
prethodnoga stavka ovoga članka i opozvati. Likvidatore koje nije
imenovao sud, mogu u svako doba opozvati i članovi društva svojom
odlukom.

\(3\) Zabrana konkurencije iz članka 429. ovoga Zakona ne odnosi se na
likvidatore.

\(4\) Likvidatori koje imenuje sud imaju pravo da im se primjereno
nadoknade troškovi koje imaju kao likvidatori i isplati nagrada za
njihov rad. Ako se sudski imenovani likvidatori i društvo ne suglase o
naknadi troškova i o nagradi, o tome odlučuje sud.

\(5\) Na likvidatore primjenjuju se propisi i odredbe društvenoga
ugovora koje se odnose na članove uprave društva.

Primjena odredaba ovoga Zakona o dioničkome društvu

Članak 472.

\(1\) Na likvidaciju društva na odgovarajući se način primjenjuju
odredbe članka 368. stavka 3., članaka 369. -- 370. i članaka 372. --
384. ovoga Zakona.

\(2\) Odredbe iz prethodnog stavka na odgovarajući se način primjenjuju
i na likvidaciju jednostavnog društva s ograničenom odgovornošću s time
što se u likvidaciji jednostavnog društva s ograničenom odgovornošću
vjerovnici pozivaju da svoje tražbine prijave u roku od dva mjeseca od
objave poziva, a imovina društva može se podijeliti članovima po isteku
roka od šest mjeseci od objave poziva vjerovnicima da prijave svoje
tražbine.

**Prestanak društva po skraćenom postupku**

Članak 472.a (NN [40/19](https://www.zakon.hr/cms.htm?id=39375))

\(1\) Društvo može prestati po skraćenom postupku bez likvidacije ako
svi njegovi članovi suglasno donesu odluku o takvom prestanku društva.

\(2\) Osim izričitog navoda da društvo prestaje po skraćenom postupku
bez likvidacije, u odluci se moraju navesti i sljedeći podaci:

-- tvrtka, sjedište, osobni identifikacijski broj i matični broj
subjekta društva koje na taj način prestaje,

-- ukupni broj članova društva, uz navođenje imena i prezimena,
prebivališta i osobnog identifikacijskog broja, odnosno tvrtke, sjedišta
te osobnog identifikacijskog broja svakog člana,

-- plan raspodjele imovine društva.

\(3\) Svi članovi društva dužni su dati i izjavu:

-- da društvo nema nepodmirenih obveza prema radnicima i bivšim
radnicima društva niti drugih nepodmirenih obveza po osnovi radnog
odnosa radnika i bivših radnika,

-- da društvo nema spornih ni nespornih, dospjelih ni nedospjelih obveza
prema drugim vjerovnicima te

-- da se svaki član obvezuje podmiriti, solidarno sa svim ostalim
članovima društva, sve preostale obveze društva, pokaže li se naknadno
da one postoje.

\(4\) Odluka iz stavka 2. ovoga članka donosi se u obliku
javnobilježničkog akta ili privatne isprave koju potvrdi javni
bilježnik. U istom obliku daje se i izjava članova društva iz prethodnog
stavka.

\(5\) Društvo mora bez odgađanja objaviti na internetskoj stranici
sudskog registra i u glasilu društva, ako ga ono ima, odluku o prestanku
društva po skraćenom postupku bez likvidacije i izjavu iz stavka 2.
ovoga članka Zakona.

Prijava prestanka društva

Članak 472.b (NN [40/19](https://www.zakon.hr/cms.htm?id=39375))

\(1\) Prestanak društva zbog odluke članova o prestanku po skraćenom
postupku bez likvidacije mora se bez odgađanja prijaviti registarskom
sudu radi upisa u sudski registar.

\(2\) Prijavi za upis prilažu se odluka članova društva o prestanku
društva po skraćenom postupku bez likvidacije, izjave svih članova
društva iz članka 472.a stavka 3. ovoga Zakona te potvrda da društvo
nema nepodmireni dospjeli dug po osnovi javnih davanja kako su
definirana poreznim propisima.

\(3\) Registarski sud može zatražiti od članova dodatni dokaz kojim se
potvrđuje istinitost navoda iz izjave iz članka 472.a stavka 3. ovoga
Zakona, a može zatražiti i da članovi daju odgovarajuće osiguranje iz
kojeg će se namiriti vjerovnici društva, pokaže li se da je društvo
imalo nepodmirene obveze prema vjerovnicima.

\(4\) Ako su ispunjene pretpostavke za upis, registarski sud će donijeti
rješenje o prestanku društva po skraćenom postupku bez likvidacije.

\(5\) U rješenju kojim se dopušta upis obvezno se navodi da će
registarski sud ukinuti rješenje ako protiv njega bude izjavljen osnovan
prigovor u roku od 30 dana od dana objave rješenja.

Prigovor protiv rješenja o prestanku društva po skraćenom postupku

Članak 472.c (NN [40/19](https://www.zakon.hr/cms.htm?id=39375))

\(1\) Protiv rješenja o prestanku društva po skraćenom postupku prigovor
mogu izjaviti članovi društva, vjerovnici društva ili državna tijela u
roku od 30 dana od dana njegove objave.

\(2\) O prigovoru odlučuje registarski sud koji je donio rješenje o
prestanku društva po skraćenom postupku.

\(3\) Ako sud utvrdi da je prigovor osnovan ili da postoji mogućnost da
se oštete vjerovnici ili članovi društva, ukinut će rješenje o prestanku
društva bez likvidacije i o tome obavijestiti društvo, koje mora
nastaviti postupak likvidacije u skladu s ovim Zakonom.

\(4\) Pravomoćnošću rješenja iz stavka 3. ovoga članka izjave članova
društva kojima se obvezuju ispuniti obveze društva gube pravni učinak.

\(5\) Rješenje iz stavka 3. ovoga članka registarski sud će objaviti na
internetskoj stranici sudskog registra, a društvo ga je dužno objaviti i
u glasilu društva, ako ga ono ima.

Brisanje društva iz registra

Članak 472.d (NN [40/19](https://www.zakon.hr/cms.htm?id=39375))

\(1\) Ako protiv rješenja o prestanku društva bez likvidacije nije
podnesen prigovor ili sud odbaci ili odbije podneseni prigovor,
registarski sud će donijeti rješenje o brisanju društva iz sudskog
registra i objaviti ga na internetskoj stranici sudskog registra.

\(2\) Protiv rješenja iz stavka 1. ovoga članka dopuštena je žalba u
roku od 15 dana od dana objave rješenja.

\(3\) Pravomoćnošću rješenja o brisanju društva iz sudskog registra
dijelovi imovine društva prelaze na članove društva suglasno planu
raspodjele imovine, kako je sadržan u odluci iz članka 472.a ovoga
Zakona, a ako neki dio imovine nije raspoređen tim planom, takav dio
prelazi na sve članove društva razmjerno sudjelovanju poslovnog udjela
svakoga od njih u temeljnom kapitalu društva.

Odgovornost članova društva

Članak 472.e (NN [40/19](https://www.zakon.hr/cms.htm?id=39375))

\(1\) Nakon brisanja društva iz sudskog registra za obveze društva koje
je prestalo u skraćenom postupku bez likvidacije odgovaraju članovi
društva solidarno cijelom svojom imovinom.

\(2\) Vjerovnici mogu tražbine koje su imali prema društvu ostvariti
prema članovima društva u roku od dvije godine od dana objave brisanja
društva iz sudskog registra.

\(3\) Član društva koji vjerovniku podmiri tražbinu ima pravo
zahtijevati od svakog člana da mu naknadi dio koji na njega otpada. Nije
li drukčije ugovoreno, dio koji otpada na pojedinog člana društva
određuje se razmjerno sudjelovanju njegova poslovnog udjela u temeljnom
kapitalu društva.

Čuvanje poslovnih knjiga i poslovne\
dokumentacije

Članak 472.f (NN [40/19](https://www.zakon.hr/cms.htm?id=39375))

Na predaju na čuvanje poslovnih knjiga i dokumentacije te na uvid u
poslovne knjige i dokumentaciju društva koje je prestalo u skraćenom
postupku bez likvidacije na odgovarajući se način primjenjuju odredbe
stavaka 4. i 5. članka 382. ovoga Zakona.

Iznimke

Članak 472.g (NN [40/19](https://www.zakon.hr/cms.htm?id=39375))

Odredbe članaka 472.a do 472.f ovoga Zakona ne primjenjuju se na društva
čiji predmet poslovanja obuhvaća i djelatnost iz članka 32. stavka 4.
ovoga Zakona.«.

#### Odjeljak 6. NIŠTETNOST DRUŠTVA

Članak 472.h (NN [40/19](https://www.zakon.hr/cms.htm?id=39375))

Na ništetnost društva na odgovarajući se način primjenjuju odredbe
članaka 384.a do 384.c ovoga Zakona

### GLAVA VI. POVEZANA DRUŠTVA

#### Odjeljak 1. OPĆE ODREDBE

Vrste povezanih društava

Članak 473.

Povezana društva su pravno samostalna društva koja u međusobnom odnosu
mogu stajati kao:

1\. društvo koje u drugome društvu ima većinski udio ili većinsko pravo
u odlučivanju,

2\. ovisno i vladajuće društvo,

3\. društva koncerna,

4\. društva s uzajamnim udjelima i

5\. društva povezana poduzetničkim ugovorima.

Društvo s većinskim udjelom i društvo s većinskim pravom odlučivanja u
drugome društvu

Članak 474. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) Ako jedno društvo ima većinu udjela ili većinsko pravo odlučivanja
u drugome pravno samostalnome društvu (većinsko sudjelovanje), smatra se
da se to drugo društvo nalazi u većinskome sudjelovanju, a prvo društvo
je društvo s većinskim sudjelovanjem u njemu.

\(2\) Koliki udio pripada jednome društvu određuje se kod društava
kapitala na temelju odnosa nominalnog iznosa udjela koji mu pripada
prema ukupnome temeljnome kapitalu drugoga društva, a ako je to društvo
izdalo dionice bez nominalnog iznosa brojem tih dionica koje mu
pripadaju. Vlastite udjele društva treba odbiti od temeljnoga kapitala.
S vlastitim udjelima društva izjednačuju se udjeli koji pripadaju nekome
drugome tko ih drži za račun toga društva.

\(3\) Koji broj glasova u skupštini društva pripada nekome društvu
određuje se prema odnosu broja glasova koje ono može koristiti na
temelju udjela koji mu pripadaju, prema ukupnom broju svih glasova. Od
ukupnog broja glasova moraju se odbiti glasovi koji pripadaju vlastitim
udjelima i udjelima koje netko drugi drži za račun toga društva.

\(4\) Kao udjeli koji pripadaju društvu računaju se i oni udjeli koji
pripadaju društvu koje je o njemu ovisno ili koje za njegov račun ili za
račun društva koje je o njemu ovisno drži netko drugi, a ako društvo
pripada fizičkoj osobi koja je poduzetnik i udjeli koji inače ulaze u
njezinu imovinu.

Ovisno i vladajuće društvo

Članak 475.

\(1\) Ovisno društvo je pravno samostalno društvo na koje neko drugo
društvo (vladajuće društvo) može imati neposredno ili posredno
prevladavajući utjecaj.

\(2\) Pretpostavlja se da je društvo koje se nalazi u većinskome
sudjelovanju ovisno o društvu koje u njemu ima većinski udio.

\(3\) Smatra se da neko društvo može imati prevladavajući utjecaj u
drugome društvu ako kao dioničar ili član društva ima pravo izabrati
odnosno imenovati i opozvati imenovanje odnosno razriješiti većinu
članova uprave, odnosno većinu izvršnih direktora ili članova nadzornog
odbora odnosno upravnog odbora društva ili na temelju sporazuma
sklopljenog s drugim dioničarima ili članovima tog društva ima kontrolu
nad većinom glasačkih prava u društvu.

Koncern i koncernsko društvo

Članak 476.

\(1\) Ako se vladajuće i jedno ili više ovisnih društava objedine
jedinstvenim vođenjem od strane vladajućega društva, ona čine koncern, a
pojedinačna društva su društva koncerna. Smatra se da su jedinstvenim
vodstvom objedinjena društva među kojima je sklopljen ugovor o vođenju
poslova društva (članak 479.) ili od kojih se jedno društvo priključuje
drugome (članak 503.). Pretpostavlja se da ovisno i vladajuće društvo
čine koncern.

\(2\) Ako su pravno samostalna društva, a da jedno nije ovisno o
drugome, spojena zajedničkim vođenjem, ona čine koncern a pojedinačna
društva su društva koncerna.

Društva s uzajamnim udjelima

Članak 477.

\(1\) Društva s uzajamnim udjelima su društva kapitala sa sjedištem u
Republici Hrvatskoj koja su povezana tako da svako društvo ima više od
četvrtine udjela u drugome društvu. Za utvrđenje pripada li nekome
društvu više od četvrtine udjela u drugome društvu primjenjuju se
odredbe članka 474. stavka 2. i 4. ovoga Zakona.

\(2\) Ako jednome od društava s uzajamnim udjelima pripada većinski udio
u drugome društvu ili ako jedno društvo može imati neposredno ili
posredno vladajući utjecaj na drugo društvo, jedno društvo treba
smatrati vladajućim a drugo ovisnim društvom.

\(3\) Ako svakome od društava s uzajamnim udjelima pripada većinski udio
u drugome društvu ili ako svako od tih društava može imati neposredno
ili posredno vladajući utjecaj na drugo društvo, oba se društva smatraju
vladajućim i ovisnim.

\(4\) Odredbe članka 511. ovoga Zakona ne primjenjuju se na društva koja
su prema stavku 2. ili 3. ovoga članka vladajuća ili ovisna.

Obveza obavještavanja

Članak 478.

\(1\) Čim jedno društvo stekne više od četvrtine dionica ili udjela u
nekome društvu kapitala sa sjedištem u Republici Hrvatskoj mora o tome
bez odgađanja pismeno obavijestiti to društvo. Za utvrđenje ima li
društvo više od četvrtine dionica ili udjela primjenjuju se odredbe
članka 474. stavka 2. i 4. ovoga Zakona.

\(2\) Među dionice i udjele o čijem se stjecanju mora obavijestiti
društvo iz stavka 1. ovoga članka pripadaju i dionice i udjeli:

1\. koje društvo, od njega ovisno društvo ili netko tko ih drži za
njegov račun ili za račun društva koje je od njega ovisno može tražiti
da mu se prenesu,

2\. za čije preuzimanje je u obvezi društvo, neko društvo koje je ovisno
o njemu ili netko tko djeluje za račun društva ili društva koje je o
njemu ovisno.

\(3\) Čim društvo stekne većinsko sudjelovanje u drugome društvu (članka
474. stavak 1.), mora o tome bez odgađanja pismeno obavijestiti to
društvo.

\(4\) Ako udio u društvu postane manji od onoga zbog kojega je postojala
obveza obavještavanja, društvo se o tome mora pismeno obavijestiti bez
odgađanja.

\(5\) Društvo mora sudjelovanje, o kojemu je obaviješteno prema
stavku 1. ili 3. ovoga članka, bez odgađanja objaviti u svome glasilu i
navesti društvo koje u njemu drži dionice ili udio. Na isti se način i u
istome roku mora objaviti i da više nema sudjelovanja navedenoga u
stavku 1. ili 3. ovoga članka.

\(6\) Društvo iz stavka 1. ovoga članka, društvo koje je od njega
ovisno, kao ni onaj tko drži dionice i udjele za račun tih društava ne
mogu ostvarivati prava iz dionica i udjela u drugome društvu sve dok ga
o tome ne obavijeste.

\(7\) Društvo koje je primilo obavijest iz stavka 1., 3. i 4. ovoga
članka može zahtijevati da mu se dokaže držanje dionica ili udjela.

Vanjski dioničari

Članak 478.a

\(1\) Ako je sklopljen ugovor o vođenju poslova društva ili ugovor o
prijenosu dobiti (članak 479. stavak 1.), vanjski su dioničari svi
dioničari ovisnoga društva osim onih koji na temelju pravno ili
gospodarski utemeljene veze s vladajućim društvom (drugom ugovorom
stranom) neposredno ili posredno imaju od ugovora koristi na sličan
način kao i to društvo (druga ugovorna strana).

\(2\) Vanjskim dioničarom ne smatra se vladajuće društvo.

\(3\) Vanjskim dioničarima smatraju se i članovi ovisnoga društva, ako
je ono društvo s ograničenom odgovornošću.

#### Odjeljak 2. PODUZETNIČKI UGOVORI

##### Pododjeljak 1. Vrste ugovora

Ugovor o vođenju poslova društva. Ugovor o prijenosu dobiti

Članak 479.

\(1\) Ugovor kojim društvo kapitala podvrgava vođenje poslova društva
drugome društvu jest ugovor o vođenju poslova društva. Ugovor kojim se
takvo društvo obvezuje da će drugome društvu prenijeti cijelu svoju
dobit jest ugovor o prijenosu dobiti. Ugovorom o prijenosu cijele dobiti
smatra se i ugovor kojim se društvo kapitala obvezuje da će svoje
poduzeće voditi za račun drugoga društva (ugovor o vođenju vlastitog
poduzeća).

\(2\) Postave li se društva, koja nisu međusobno ovisna, ugovorom pod
jedinstvenu upravu, a da time jedno od njih ne postane ovisno o drugoj
strani, takav ugovor nije ugovor o vođenju poslova društva.

\(3\) Plaćanja društva na temelju ugovora o vođenju poslova društva ili
o prijenosu dobiti, ne smatraju se suprotnima odredbama članka 217.,
220. i 223. ovoga Zakona.

Ostali poduzetnički ugovori

Članak 480.

\(1\) Poduzetnički su nadalje ugovori kojima se društva kapitala:

1\. obvezuju da će svoju dobit ili dobit pojedinih dijelova svoga
poduzeća (svojih pogona) u potpunosti ili djelomično udružiti s dobiti
drugih društava ili pojedinih pogona tih društava radi podjele
zajedničke dobiti (ugovor o zajednici dobiti),

2\. obvezuju da će dio svoje dobiti ili dobiti pojedinih dijelova svog
poduzeća (pogona) u potpunosti ili djelomično prenijeti nekome drugome
(ugovor o djelomičnom prijenosu dobiti),

3\. obvezuju da će svoje poduzeće ili dio svoga poduzeća (pogon) dati u
zakup drugome (ugovor o zakupu poduzeća ili pogona) ili da će svoje
poduzeće ili dio svoga poduzeća prepustiti da ga drugi vodi u ime
društva, a za svoj račun (ugovor o prepuštanju poduzeća ili pogona).

\(2\) Ne smatraju se ugovorima o djelomičnom prijenosu dobiti ugovor sa
članovima uprave, odnosno izvršnim direktorima i članovima nadzornog,
odnosno upravnog odbora ili s pojedinim zaposlenima u društvu o njihovu
sudjelovanju u dobiti društva ni ugovori o udjelu u dobiti društva u
okviru ugovora iz tekućeg poslovanja ili ugovora o licenci.

\(3\) Ugovor o zakupu pogona ili ugovor o prepuštanju pogona i odluka
kojom skupština na njih daje suglasnost nisu ništetani zbog toga što se
njima postupa suprotno odredbama članka 217., 220. i 223. ovoga Zakona.

##### Pododjeljak 2. Sklapanje, izmjena i prestanak ugovora

Suglasnost skupštine

Članak 481.

\(1\) Poduzetnički ugovor je valjan kada se s njime suglasi skupština
društva. Odluka o tome donosi se glasovima koji predstavljaju najmanje
tri četvrtine temeljnoga kapitala zastupljenog na skupštini društva pri
donošenju odluke. Statutom se može odrediti da je za to potrebna veća
većina a može se zahtijevati i ispunjenje dodatnih pretpostavki.

\(2\) Ugovor o vođenju poslova društva ili o prijenosu dobiti valjan je,
ako je druga ugovorna strana društvo kapitala, kada se s njime suglasi
skupština toga društva. Za donošenje odluke o tome primjenjuju se
odredbe stavka 1. ovoga članka.

\(3\) Ugovor mora biti sastavljen u pisanom obliku.

\(4\) Uprava, odnosno izvršni direktori svakog društva čija glavna
skupština odnosno skupština treba prema prethodnim stavcima ovoga članka
odobriti poduzetnički ugovor, moraju sastaviti pisano izvješće u kojem
se pravno i gospodarski obrazlažu razlozi za sklapanje poduzetničkog
ugovora i njegov sadržaj. U izvješću se trebaju posebno opisati i
obrazložiti oblik i visina primjerene naknade iz članka 491. ovoga
Zakona odnosno otpremnine iz članka 492. ovoga Zakona te upozoriti na
posebne teškoće pri procjeni vrijednosti društva. Uprave, odnosno
izvršni direktori obaju društava koja sklapaju poduzetnički ugovor mogu
sastaviti i zajedničko izvješće.

Revizija poduzetničkog ugovora

Članak 481.a

\(1\) Poduzetnički ugovor mora pregledati jedan ili više revizora.
Revizore imenuje uprava ovisnoga društva ili na njezin zahtjev sud u
čiji je sudski registar ovisno društvo upisano.

\(2\) Revizori moraju izraditi pisano izvješće o obavljenoj reviziji.
Izvješće se mora zaključiti izjavom o tome jesu li primjerena naknada iz
članka 491. ovoga Zakona odnosno otpremnina iz članka 492. ovoga Zakona
primjereno odmjerene. Pri tome se treba navesti:

1\. kojim su metodama određene primjerena naknada i otpremnina,

2\. iz kojih je razloga primjena tih metoda primjerena,

3\. ako je primijenjeno više metoda, do koje bi se primjerene naknade i
otpremnine došlo primjenom pojedine metode, te koji je značaj dan
pojedinim metodama za utvrđivanje predložene primjerene naknade i
otpremnine,

4\. posebne teškoće koje su se javile pri procjeni vrijednosti društva.

\(3\) Revizija nije potrebna ako sve dionice odnosno udjele u ovisnome
društvu drži vladajuće društvo.

Priprema i provođenje glavne skupštine odnosno skupštine društva

Članak 481.b

\(1\) Od sazivanja glavne skupštine odnosno skupštine društva koja treba
odlučiti o davanju suglasnosti na poduzetnički ugovor, dioničarima
odnosno članovima društva mora se omogućiti da u poslovnim prostorijama
u sjedištu društva pregledaju:

1\. poduzetnički ugovor,

2\. izvješća uprava iz članka 481. stavka 4. ovoga Zakona,

3\. izvješće revizora iz članka 481.a ovoga Zakona,

4\. godišnja financijska izvješća, a ako ih je društvo dužno izraditi i
izvješća o stanju društva onih društava koja sklapaju poduzetnički
ugovor za zadnje tri godine.

\(2\) Svakom članu odnosno dioničaru mora se na njegov zahtjev, a na
trošak društva, uručiti prijepis poduzetničkog ugovora.

\(3\) Dioničari odnosno članovi društva imaju pravo iz stavka 1. ovoga
članka i na glavnoj skupštini odnosno skupštini koja treba odlučiti o
davanju suglasnosti na poduzetnički ugovor.

\(4\) Društvo nema obvezu iz stavka 1. do 3. ovoga članka ako su isprave
iz stavka 1. ovoga članka za isto to vrijeme dostupne na internetskoj
stranici društva.

\(5\) Na početku rasprave o davanju suglasnosti na poduzetnički ugovor,
uprava ga mora učiniti dostupnim. Svakog dioničara odnosno člana društva
mora se, na njegov zahtjev, izvijestiti o svemu što je bitno glede
društva s kojim treba sklopiti poduzetnički ugovor.

\(6\) Poduzetnički ugovor mora se priložiti zapisniku sa skupštine.

Upis u sudski registar. Stupanje ugovora na snagu

Članak 482.

\(1\) Registarskome sudu mora se podnijeti prijavu za upis poduzetničkog
ugovora u sudski registar i u njoj navesti postojanje i vrstu
poduzetničkog ugovora, kao i ime druge ugovorne strane, a ako se radi o
ugovoru o prijenosu dobiti i sporazum o visini dobiti koja se prenosi.
Prijavi se prilažu ugovor i zapisnik sa skupštine društva koja se s
njime suglasila, a ako je on pravovaljan tek nakon što se s njime
suglasi skupština druge ugovorne strane, i zapisnik s te skupštine s
prilozima u originalu ili u javno ovjerenome prijepisu ili preslici.

\(2\) Ugovor stupa na snagu kada ga se upiše u sudski registar sjedišta
društva.

Izmjena ugovora

Članak 483.

\(1\) Poduzetnički ugovor može se izmijeniti samo uz suglasnost
skupštine. Na to se na odgovarajući način primjenjuju odredbe članka
481. i 482. ovoga Zakona.

\(2\) Da bi bila valjana izmjena odredaba ugovora kojima se obvezuje na
isplatu naknade dioničarima, odnosno članovima društva, koji nisu druga
ugovorna strana a nisu istodobno ni dioničari ni članovi društva koje
ugovorom postaje vladajuće (vanjski dioničari), ili na stjecanje
njihovih dionica, odnosno udjela, potrebna je i posebna odluka vanjskih
dioničara. Za donošenje posebne odluke primjenjuju se odredbe članka
481. stavka 1. ovoga Zakona. Svakog vanjskog dioničara mora se na njegov
zahtjev u skupštini koja odlučuje o suglasnosti izvijestiti o svim
činjenicama koje se tiču druge ugovorne strane, a bitne su za izmjenu
ugovora.

Otkaz ugovora

Članak 484.

\(1\) Poduzetnički ugovor se može otkazati samo krajem poslovne godine
ili krajem nekog drugog obračunskog razdoblja koje je određeno ugovorom.
Povratno otkazivanje ugovora nije dopušteno. Otkaz se mora dati u
pisanom obliku.

\(2\) Ugovor koji obvezuje na plaćanje naknade vanjskim dioničarima ili
na stjecanje njihovih dionica ili udjela može se otkazati samo ako se s
time posebnom odlukom suglase vanjski dioničari. Za donošenje posebne
odluke na odgovarajući se način primjenjuju odredbe članka 481.
stavka 1. i članka 483. stavka 2. ovoga Zakona.

Raskid ugovora

Članak 485.

\(1\) Poduzetnički ugovor može se raskinuti iz važnog razloga i bez
pridržavanja otkaznog roka. Važan je razlog kada se može predvidjeti da
druga ugovorna strana neće biti u stanju ispuniti svoje obveze iz
ugovora.

\(2\) Uprava, odnosno izvršni direktori društva mogu ugovor koji
obvezuje na plaćanje vanjskim dioničarima ili na stjecanje njihovih
dionica ili udjela raskinuti bez važnog razloga samo onda, ako se s time
posebnom odlukom suglase vanjski dioničari. Za donošenje posebne odluke
na odgovarajući se način primjenjuju odredbe članka 481. stavka 1. i
članka 483. stavka 2. ovoga Zakona.

\(3\) Ugovor se mora raskinuti u pisanom obliku.

Upis prestanka ugovora u sudski registar

Članak 486.

Odmah po prestanku poduzetničkoga ugovora mora se registarskome sudu
podnijeti prijava za upis prestanka toga ugovora u sudski registar i
navesti razlog i vrijeme prestanka.

##### Pododjeljak 3. Osiguranje društva i vjerovnika

Zakonske rezerve

Članak 487.

U zakonske rezerve mora se izdvojiti:

1\. ako je sklopljen ugovor o prijenosu cijele dobiti, iz ukupne još
neprenesene dobiti umanjene za gubitak prenesen iz prethodne godine,
iznos koji je potreban za to da se popune zakonske rezerve uključujući u
to i rezervu kapitala u prvih pet poslovnih godina, koje počinju za
vrijeme trajanja ugovora ili nakon povećanja kapitala, i to na visinu
dvadesetoga dijela temeljnoga kapitala ili većega dijela toga kapitala
koji je određen statutom, ali najmanje iznos koji je naveden u točki 2.
ovoga članka,

2\. ako je sklopljen ugovor o djelomičnom prijenosu dobiti, iznos koji
bi se po propisima morao unijeti u zakonsku rezervu iz godišnje dobiti
bez prijenosa dobiti po ugovoru, ali uz smanjenje za preneseni gubitak
iz prethodne godine,

3\. ako je sklopljen ugovor o vođenju poslova društva, a društvo se nije
obvezalo na to da prenese cijelu dobit, iznos koji je potreban za
popunjenje zakonske rezerve prema točki 1. ovoga članka, ali najmanje
iznos utvrđen propisima ili, ako je društvo obvezno da prenese dio
dobiti, iznos određen u točki 2. ovoga članka.

Najviši iznos prijenosa dobiti

Članak 488.

Bez obzira na sporazume o visini dobiti koju treba prenijeti, društvo
može prenijeti svoju dobit najviše do iznosa godišnje dobiti, umanjene
za prijenos gubitka iz protekle godine i za iznos koji se po odredbama
članka 487. ovoga Zakona mora unijeti u zakonsku rezervu. Ako su za
vrijeme trajanja ugovora neki iznosi iz dobiti uneseni u ostale rezerve,
ti se iznosi mogu uzeti iz ostalih rezervi i prenijeti kao dobit.

Preuzimanje gubitka

Članak 489.

\(1\) Ako su sklopljeni ugovor o vođenju poslova društva ili ugovor o
prijenosu dobiti, druga ugovorna strana mora pokriti svaki godišnji
gubitak koji nastane za vrijeme trajanja ugovora, ako ga se ne pokrije
iz ostalih rezervi u koje je za vrijeme trajanja ugovora unošena dobit.

\(2\) Ako je ovisno društvo dalo u zakup pogon svoga poduzeća
vladajućemu društvu ili mu ga je prepustilo na drugi način, vladajuće
društvo mora pokriti svaki godišnji gubitak koji nastane za vrijeme
trajanja ugovora, ako ugovorena protučinidba nije u visini primjerene
naknade.

\(3\) Društvo se može odreći prava da traži podmirenje gubitka tek po
proteku tri godine od dana kada se prestanak ugovora upiše u sudski
registar. To ne vrijedi ako onaj tko je u obvezi da pokrije gubitak nije
sposoban za plaćanje ili se radi otklanjanja ili izbjegavanja stečajnog
postupka nagodio sa svojim vjerovnicima. Odricanje ili nagodba valjani
su tek kada se s njima posebnom odlukom suglase vanjski dioničari, a
tome se ne suprotstavi manjina čiji udjeli zajedno čine najmanje deseti
dio temeljnoga kapitala zastupljenoga pri donošenju odluke. Prigovor
manjine mora se unijeti u zapisnik skupštine.

Zaštita vjerovnika

Članak 490.

\(1\) Prestane li ugovor o vođenju poslova društva ili ugovor o
prijenosu dobiti, druga ugovorna strana mora dati osiguranje
vjerovnicima društva čije su tražbine nastale prije nego što se upis
prestanka ugovora u sudski registar smatra objavljenim, ako se
vjerovnici u tu svrhu jave drugoj ugovornoj strani u roku od šest
mjeseci od objave upisa. U objavi upisa vjerovnike treba upozoriti na to
njihovo pravo.

\(2\) Ne mogu zahtijevati osiguranje oni vjerovnici koji u slučaju
stečaja imaju pravo prvenstvene naplate iz stečajne mase.

##### Pododjeljak 4. Osiguranje vanjskih dioničara

Primjerena naknada

Članak 491.

\(1\) U ugovoru o vođenju poslova društva i u ugovoru o prijenosu dobiti
mora se predvidjeti primjerena naknada vanjskim dioničarima onoga
društva koje drugome prepušta da vodi njegove poslove, odnosno koje
prenosi dobit. Odredbu o primjerenoj naknadi ne treba predvidjeti ako
društvo u trenutku sklapanja ugovora nema vanjskih dioničara.

\(2\) Primjerena naknada određuje se najmanje u visini godišnjih iznosa
koji bi se mogli isplatiti kao predvidiva prosječna dividenda za
pojedinu dionicu, odnosno udio uzimajući u obzir sadašnje i buduće
stanje društva i odgovarajuće okolnosti.

\(3\) Ništetan je ugovor koji ne predviđa naknadu iz stavka 1. ovoga
članka. Ako u ugovoru određena naknada nije primjerena odredit će je sud
iz članka 40. ovoga Zakona.

\(4\) Zahtjev za određenje primjerene naknade može postaviti svaki
vanjski dioničar najkasnije u roku od dva mjeseca od kada je u sudskom
registru objavljen upis da je ugovor sklopljen ili izmijenjen po odredbi
članka 483. stavka 2. ovoga Zakona. Više postupaka koji se vode sud će
spojiti.

\(5\) Ako sud odredi primjerenu naknadu, naložit će društvu da vanjskim
dioničarima koji su sudjelovali u postupku nadoknadi troškove potrebne
za vođenje postupka a druga ugovorna strana može u roku od dva mjeseca
od pravomoćnosti odluke raskinuti ugovor, bez pridržavanja otkaznog
roka.

\(6\) Odluka suda o visini naknade iz stavka 5. ovoga članka djeluje
prema svim dioničarima, odnosno imateljima udjela koji imaju pravo na
naknadu neovisno o tome jesu li sudjelovali u postupku u kojemu je
određena.

Otpremnina

Članak 492.

\(1\) Pored obveze da se plati naknada, ugovor o vođenju poslova društva
i ugovor o prijenosu dobiti moraju sadržavati obvezu druge ugovorne
strane da na zahtjev vanjskih dioničara preuzme njihove dionice, odnosno
udjele u zamjenu za isplatu primjerene otpremnine koja je određena
ugovorom.

\(2\) Kao otpremnina u ugovoru se može predvidjeti davanje dionica druge
ugovorne strane, ako je ona dioničko društvo, ili dionica društva koje
je u odnosu na to društvo vladajuće društvo, ili isplatu u novcu.

\(3\) Ako se kao otpremnina daju dionice drugoga društva, otpremnina se
smatra primjerenom ako se dionice daju u omjeru u kojemu bi se u slučaju
spajanja društava na svaku dionicu jednoga društva, odnosno udio u tome
društvu morale dati dionice drugoga društva, pri čemu se iznosi mogu
podmiriti i doplatom u novcu. Za određivanje što se smatra primjerenim
plaćanjem u novcu moraju se uzeti u obzir imovinsko stanje i kretanje
dobiti u društvu u vrijeme kada glavna skupština donosi odluku o
ugovoru.

\(4\) Ako ugovor ne sadržava odredbe o otpremnini ili ako se ona po
odredbama ovoga Zakona ne smatra primjerenom, svaki vanjski dioničar
može u roku od tri mjeseca od objave upisa ugovora u sudski registar
zahtijevati od suda da donese odluku o primjerenoj otpremnini. Više
postupaka sud će spojiti.

\(5\) Sud će odrediti da se otpremnina isplati u novcu, ako ugovor ne
predviđa stjecanje dionica druge ugovorne strane kada je ona dioničko
društvo, ili društva o kojemu je to društvo ovisno. Donese li sud odluku
u korist dioničara, naložit će društvu da dioničarima koji su
sudjelovali u postupku nadoknadi troškove potrebne za vođenje postupka.
Sudska odluka odnosi se na sve vanjske dioničare. Uprava, odnosno
izvršni direktori društva dužni su pravomoćnu sudsku odluku objaviti u
glasilu društva.

#### Odjeljak 3. OVLASTI I ODGOVORNOST U SLUČAJU OVISNOSTI DRUŠTVA

##### Pododjeljak 1. Ovlasti i odgovornost iz ugovora o vođenju poslova društva

Pravo vođenja poslova društva

Članak 493.

\(1\) Ako je sklopljen ugovor o vođenju poslova društva, vladajuće
društvo je ovlašteno upravi, odnosno izvršnim direktorima ovisnoga
društva davati upute glede vođenja poslova društva. Ako ugovorom nije
drugačije određeno, mogu se dati i upute koje su štetne za ovisno
društvo, ako služe interesima vladajućega društva ili društava koja su s
njime i s ovisnim društvom povezana u koncern.

\(2\) Uprava, odnosno izvršni direktori ovisnoga društva moraju
slijediti upute vladajućega društva. Ona ne može odbiti da postupi po
dobivenim uputama ako smatra da one ne služe interesima vladajućega
društva niti društava koja su s njime i s ovisnim društvom povezana u
koncern, osim ako je očito da dane upute ne služe tim interesima.

\(3\) Ako se upravi, odnosno izvršnim direktorima ovisnoga društva dadu
upute da obavi neki posao za koji je potrebna suglasnost nadzornog,
odnosno upravnog odbora ovisnoga društva, pa taj odbor ne dade
suglasnost u primjerenome roku, uprava, odnosno izvršni direktori to
moraju priopćiti vladajućemu društvu. Ponovi li vladajuće društvo uputu
i nakon te obavijesti, suglasnost nadzornog, odnosno upravnog odbora
više nije potrebna. Ako vladajuće društvo ima nadzorni, odnosno upravni
odbor, uputa se može ponoviti samo uz odobrenje toga odbora.

Odgovornost zakonskih zastupnika vladajućega društva

Članak 494. (NN [40/19](https://www.zakon.hr/cms.htm?id=39375))

\(1\) Ako je sklopljen ugovor o vođenju poslova društva, zakonski
zastupnici (kod fizičke osobe koja je poduzetnik ta osoba) vladajućega
društva moraju pri davanju upute ovisnome društvu primijeniti pozornost
urednog i savjesnog voditelja poslova.

\(2\) Ako povrijede svoje obveze, zakonski zastupnici vladajućega
društva odgovaraju ovisnome društvu za naknadu time nastale štete kao
solidarni dužnici. Ako je sporno jesu li primijenili pozornost urednog i
savjesnog voditelja poslova, oni moraju dokazati da su primijenili
pozornost koja se od njih zahtijeva.

\(3\) Društvo može odustati od zahtjeva za naknadu štete ili se nagoditi
povodom postavljenog zahtjeva tek po proteku tri godine od nastanka
prava na naknadu samo ako se s time posebnom odlukom suglase vanjski
dioničari, a manjina, čiji udjeli zajedno čine najmanje deseti dio
temeljnoga kapitala zastupljenoga pri donošenju odluke, ne izjavi protiv
toga prigovore u zapisnik sa skupštine društva na kojoj se o tome
odlučivalo. Navedeno vremensko ograničenje ne vrijedi ako obveznik nije
sposoban za plaćanje ili ako je radi otklanjanja ili izbjegavanja
stečajnog postupka sklopio nagodbu sa svojim vjerovnicima.

\(4\) Svaki član društva može, ali samo u korist društva, postaviti
zahtjev za naknadu štete. Zahtjev mogu postaviti i vjerovnici društva,
ako se ne mogu namiriti od društva. Obveza naknade štete vjerovnicima ne
može se isključiti odricanjem ni nagodbom koju sklopi društvo. Ako se
nad društvom otvori stečajni postupak, za vrijeme toga postupka stečajni
upravitelj ostvaruje prava članova društva i vjerovnika prema društvu.

\(5\) Zahtjevi na temelju odredaba prethodnih stavaka ovoga članka prema
zakonskim zastupnicima zastaruju za pet godina.

Odgovornost članova uprave i nadzornog odbora ovisnoga društva

Članak 495.

\(1\) Članovi uprave, odnosno izvršni direktori i članovi nadzornog,
odnosno upravnog odbora ovisnoga društva odgovaraju kao solidarni
dužnici, pored obveznika na naknadu štete iz članka 494. ovoga Zakona,
ako svojim djelovanjem povrijede svoje obveze. Ako je sporno jesu li
primijenili pozornost urednog i savjesnog voditelja poslova, oni moraju
dokazati da su primijenili pozornost koja se od njih zahtijeva.

\(2\) Obveza naknade štete ne isključuje se time što se nadzorni,
odnosno upravni odbor suglasio s nekom radnjom.

\(3\) Nema obveze članova uprave da nadoknade štetu, ako je štetna
radnja poduzeta prema uputi po kojoj se moralo postupiti po odredbama
članka 493. stavka 2. ovoga Zakona. Ovdje treba primijeniti odredbe
članka 494. stavka 3. do 5. ovoga Zakona.

##### Pododjeljak 2. Odgovornost kada nema ugovora o vođenju poslova društva

Granice utjecaja

Članak 496. (NN [40/19](https://www.zakon.hr/cms.htm?id=39375))

\(1\) Ako nije sklopljen ugovor o vođenju poslova društva, vladajuće
društvo ne smije koristiti svoj utjecaj da ovisno društvo uputi na to da
poduzme štetne pravne poslove ili da poduzme ili propusti radnje na
svoju štetu, osim ako se vladajuće društvo obveže da će ovisnome društvu
nadoknaditi štetu koja bi mu time nastala.

\(2\) Ako se šteta ne nadoknadi u poslovnoj godini, mora se najkasnije
na kraju poslovne godine u kojoj je ovisnome društvu počinjena šteta
utvrditi kada će se i na koji način to učiniti. Ovisnome društvu mora se
osigurati odgovarajući pravni zahtjev prema vladajućem društvu.

\(3\) Pravila ovoga članka ne isključuju primjenu odredbi članaka 263.a
do 263.c ovoga Zakona.

Izvješće uprave, odnosno izvršnih direktora ovisnog društva o odnosima s
povezanim društvima

Članak 497.

\(1\) Ako nije sklopljen ugovor o vođenju poslova društva, uprava,
odnosno izvršni direktori ovisnoga društva moraju u prva tri mjeseca
poslovne godine izraditi izvješće o odnosima društva s povezanim
društvima. U izvješću treba navesti sve pravne poslove koje je društvo u
prethodnoj godini poduzelo s vladajućim društvom ili s njime povezanim
društvima ili prema uputama u interesu tih društava, kao i sve druge
radnje, koje je u protekloj godini prema uputama tih društava poduzelo
ili propustilo poduzeti. Kod pravnih poslova moraju se navesti činidba i
protučinidba, a kod ostalih radnji razlozi za njihovo poduzimanje te
njima postignute prednosti i štete koje su nastale za društvo. Pri
pokrivanju gubitaka mora se pojedinačno navesti kako je stvarno
nadoknađen gubitak u poslovnoj godini ili za što je društvu bilo
omogućeno da postavi pravni zahtjev.

\(2\) Izvješće se mora izraditi u skladu s načelima savjesnog i
istinitog polaganja računa.

\(3\) Na kraju izvješća uprava, odnosno izvršni direktori moraju
izjaviti je li društvo prema okolnostima koje su bile poznate u trenutku
kada je poduzet pravni posao ili neka radnja ili kada je ona propuštena,
za svaki pravni posao primilo odgovarajuću protučinidbu i nije li time
što je neka radnja bila poduzeta ili propuštena došlo do štete. Ako je
društvo pretrpjelo štetu, uprava mora osim toga izjaviti je li mu ona
nadoknađena. Ova se izjava unosi i u izvješće o stanju društva.

\(4\) Izvješće iz stavka 1. ovoga članka ne podnosi se ako je između
vladajućega i ovisnoga društva sklopljen ugovor o prijenosu dobiti.

Revizija izvješća o odnosima s povezanim društvima

Članak 498. (NN [40/19](https://www.zakon.hr/cms.htm?id=39375))

\(1\) Ako se godišnja financijska izvješća moraju revidirati, zajedno s
njima i s izvješćem o stanju društva revizoru se mora predati i izvješće
iz prethodnoga članka ovoga Zakona. Revizor mora provesti reviziju toga
izvješća u opsegu koji je potreban za stjecanje razumnog uvjerenja o
tome:

1\. jesu li navodi u tome izvješću točni,

2\. nije li u pravnim poslovima koji se navode u izvješću prema
okolnostima koje su bile poznate u vrijeme kada su poslovi poduzimani
vrijednost činidbe društva bila neprimjereno visoka, a ako je to bio
slučaj, je li razlika u vrijednosti nadoknađena,

3\. ima li okolnosti koje bi glede mjera navedenih u izvješću govorile
za bitno drugačiju prosudbu od one koju je dala uprava, odnosno izvršni
direktori.

Prilikom provođenja revizije na odgovarajući način primjenjuju se
odredbe članka 299. stavaka 1. do 3. ovoga Zakona.

\(2\) Revizor mora o obavljenoj reviziji podnijeti pisano izvješće. Ako
utvrdi da godišnja financijska izvješća, izvješće o stanju društva i
izvješće o odnosima s povezanim društvima nisu potpuni, mora to navesti
u svome izvješću. Revizor svoje potpisano izvješće dostavlja upravi
društva, odnosno izvršnim direktorima.

\(3\) Ako revizor na temelju provedene revizije i prosudbe smatra da se
izvješću o odnosima s povezanim društvima ne mogu staviti prigovori,
mora vezano uz to izvješće dati sljedeću izjavu:

»Na temelju moje/naše revizije i prosudbe izvješća o odnosima s
povezanim društvima potvrđujem/potvrđujemo u svim značajnim odrednicama:

1\. da su navodi u izvješću točni,

2\. da u pravnim poslovima koji se navode u izvješću prema okolnostima
koje su bile poznate u vrijeme kada su poslovi poduzimani vrijednost
činidbe društva nije bila neprimjereno visoka, odnosno da je razlika u
vrijednosti nadoknađena,

3\. da nema okolnosti koje bi glede mjera navedenih u izvješću govorile
za bitno drugačiju prosudbu od one koju je dala uprava, odnosno izvršni
direktori.«.

\(4\) Ako se u izvješću ne navodi nijedan pravni posao, mora se
ispustiti dio izjave naveden u točki 2. prethodnog stavka, a ako se ne
navodi nijedna mjera, mora se ispustiti dio izjave naveden u točki 3.
prethodnog stavka. Ako revizor glede nijednoga posla navedenoga u
izvješću ne utvrdi da je činidba društva po vrijednosti bila
neprimjereno visoka, izjavu iz točke 2. prethodnog stavka treba
ograničiti samo na potvrdu toga.

\(5\) Ako ima prigovora koje treba staviti izvješću ili ako revizor
utvrdi da izvješće o odnosima s povezanim društvima nije potpuno, on
mora ograničiti svoju izjavu, odnosno odbiti da je dade. Ako uprava,
odnosno izvršni direktori sami izjave da je društvo bilo oštećeno
određenim pravnim poslovima ili mjerama, a da mu šteta nije nadoknađena,
to se mora navesti u izjavi, a nju ograničiti na preostale poslove ili
mjere.

\(6\) Revizor mora izjavu potpisati uz navođenje mjesta i dana gdje ju
je i kada dao. Tu izjavu treba uključiti u izvješće o reviziji.

\(7\) Hrvatska revizorska komora ovlaštena je donijeti revizijski
standard ili smjernicu koju je potrebno primijeniti prilikom provedbe
revizije izvješća o odnosima s povezanim društvima. Nepostojanje
standarda ili smjernice ne utječe na obvezu provedbe revizije izvješća o
odnosima s povezanim društvima.

Ispitivanje od strane nadzornog, odnosno upravnog odbora

Članak 499. (NN [40/19](https://www.zakon.hr/cms.htm?id=39375))

\(1\) Uprava, odnosno izvršni direktori moraju izvješće o odnosima s
povezanim društvima, a ako godišnja financijska izvješća mora pregledati
revizor, i njegovo izvješće dostaviti nadzornome, odnosno upravnome
odboru. Svaki član nadzornoga, odnosno upravnog odbora ima pravo
upoznati se s tim izvješćima. Ako nadzorni, odnosno upravni odbor
drugačije ne odluči, izvješća se moraju dostaviti svim članovima toga
odbora.

\(2\) Nadzorni, odnosno upravni odbor mora ispitati izvješće o odnosima
s povezanim društvima i o tome izvijestiti glavnu skupštinu u izvješću
koje joj inače podnosi. Ako se godišnja financijska izvješća moraju
revidirati, nadzorni, odnosno upravni odbor mora u svome izvješću
zauzeti stajalište o rezultatima revizije izvješća o odnosima s
povezanim društvima. U izvješću se mora preuzeti izjava koju je dao
revizor ili izričito navesti da je takvu izjavu odbio dati.

\(3\) Na kraju izvješća nadzorni, odnosno upravni odbor mora izjaviti
ima li prigovora na izjavu uprave, odnosno izvršnih direktora koju su
oni dali na kraju svoga izvješća o odnosima s povezanim društvima.

\(4\) Ako se godišnja financijska izvješća moraju revidirati, revizor
mora na zahtjev nadzornoga, odnosno upravnog odbora sudjelovati u
raspravi koja se o tome u njemu vodi.

Posebno ispitivanje

Članak 500. (NN [40/19](https://www.zakon.hr/cms.htm?id=39375))

\(1\) Na zahtjev nekoga od dioničara ili člana društva s ograničenom
odgovornošću sud može odrediti da se posebno ispitaju poslovni odnosi
društva s vladajućim društvom ili s nekim društvom koje je s njime
povezano

1\. ako je revizor ograničio izjavu prema odredbi članka 498. stavka 5.
ovoga Zakona ili ju je odbio dati,

2\. ako se nadzorni, odnosno upravni odbor izjasnio za to da treba
staviti prigovore na izjavu uprave koju je ona dala na kraju svoga
izvješća o odnosima s povezanim društvima,

3\. ako su uprava, odnosno izvršni direktori izjavili da je društvo bilo
oštećeno određenim pravnim poslovima ili mjerama, a da mu šteta nije
nadoknađena.

\(2\) Postoje li okolnosti koje opravdavaju sumnju da je postupanjem
protivno obvezi urednog vođenja poslova oštećeno društvo, zahtjev mogu
postaviti i dioničari, odnosno članovi društva na čije dionice, odnosno
poslovne udjele otpada dio temeljnog kapitala iz članka 298. stavka 2.
ovoga Zakona ako učine vjerojatnim da su najmanje tri mjeseca prije
postavljanja zahtjeva dioničari, odnosno članovi društva.

Odgovornost vladajućega društva i njegovih zakonskih zastupnika

Članak 501.

\(1\) Potakne li vladajuće društvo ovisno društvo, s kojim nema ugovor o
vođenju poslova društva, da poduzme pravne poslove ili radnje, odnosno
da propusti takve radnje na svoju štetu, a da štetu stvarno ne nadoknadi
do kraja poslovne godine niti dade ovisnome društvu pravni zahtjev da mu
se šteta nadoknadi, vladajuće društvo mora ovisnome društvu nadoknaditi
svu štetu koja iz toga proizađe. Zahtjev za naknadu štete mogu
pojedinačno postaviti i dioničari i članovi društva bez obzira na štetu
koja im je prouzročena štetom počinjenom društvu.

\(2\) Pored vladajućega društva, odgovaraju kao solidarni dužnici i
zakonski zastupnici društva, koji su uputili ovisno društvo na to da
obavi pravni posao ili da poduzme, odnosno propusti da poduzme neke
radnje.

\(3\) Nema obveze da se nadoknadi šteta, ako bi uredan i savjestan
voditelj poslova nekoga nezavisnoga društva ušao u takav pravni posao
ili bi poduzeo ili propustio istu takvu radnju.

\(4\) Za odgovornost zakonskih zastupnika na odgovarajući se način
primjenjuju odredbe članka 494. stavka 3. do 5. ovoga Zakona.

Odgovornost organa ovisnoga društva

Članak 502.

\(1\) Članovi uprave, odnosno izvršni direktori ovisnoga društva
odgovaraju kao solidarni dužnici, pored obveznika za naknadu štete iz
članka 501. ovoga Zakona ako, povrijedivši svoje obveze, u izvješću o
odnosima ovisnoga društva s povezanim društvima propuste navesti štetne
pravne poslove ili štetne radnje ili ne navedu da je društvo s tim
pravnim poslovima ili radnjama bilo oštećeno, a da mu tako nastala šteta
nije bila nadoknađena. Ako je sporno jesu li članovi uprave, odnosno
izvršni direktori primijenili pozornost urednog i savjesnog voditelja
poslova, moraju dokazati da su primijenili pozornost koja se od njih
zahtijeva.

\(2\) Članovi nadzornog, odnosno upravnog odbora odgovaraju kao
solidarni dužnici, pored obveznika za naknadu štete iz članka 501. ovoga
Zakona, ako glede pravnoga posla ili štetne radnje povrijede svoju
obvezu da provjere izvješće o odnosima s povezanim društvima i da o
rezultatu provjere obavijeste skupštinu.

\(3\) Nema obveze da se nadoknadi šteta, ako se radnja temelji na
zakonitoj odluci skupštine.

\(4\) Za odgovornost članova organa ovisnoga društva na odgovarajući se
način primjenjuju odredbe članka 494. stavka 3. do 5. ovoga Zakona.

#### Odjeljak 4. PRIKLJUČENA DRUŠTVA

Priključenje

Članak 503.

\(1\) Glavna skupština dioničkog društva, odnosno skupština društva s
ograničenom odgovornošću može donijeti odluku o priključenju društva
drugome dioničkom društvu ili društvu s ograničenom odgovornošću čije je
sjedište u Republici Hrvatskoj (glavnome društvu), ako sve dionice
društva, odnosno jedini udio u društvu drži buduće glavno društvo. Na tu
se odluku ne primjenjuju odredbe ovoga Zakona i statuta o promjeni
statuta.

\(2\) Odluka o priključenju pravovaljana je ako se s njome suglasi
skupština budućega glavnog društva. Odluka o davanju suglasnosti donosi
se glasovima koji predstavljaju najmanje tri četvrtine temeljnog
kapitala zastupljenog u skupštini društva pri donošenju odluke. Statutom
se može predvidjeti da je za to potrebna veća većina a može se
zahtijevati i ispunjenje dodatnih pretpostavki. Na tu odluku primjenjuje
se druga rečenica stavka 1. ovoga članka.

\(3\) Od sazivanja skupštine koja treba odlučiti o davanju suglasnosti
na priključenje, dioničarima, odnosno članovima društva mora se
omogućiti da u poslovnim prostorijama društva pregledaju:

1\. odluku o priključenju,

2\. izvješće uprave budućega glavnog društva u kojemu se priključenje
pravno i gospodarski obrazlaže i objašnjava (izvješće o priključenju),

3\. godišnja financijska izvješća, a ako ih je društvo dužno izraditi i
izvješća o stanju društva za zadnje tri godine onih društava koja
sudjeluju u priključenju.

\(4\) Svakom članu, odnosno dioničaru mora se na njegov zahtjev, a na
trošak društva, uručiti prijepis odluke o priključenju.

\(5\) Dioničari, odnosno članovi društva imaju pravo iz stavka 3. ovoga
članka i na skupštini koja treba odlučiti o davanju suglasnosti na
priključenje.

\(6\) Dioničari, odnosno članovi društva nemaju pravo iz stavka 3. do 5.
ovoga članka ako su isprave iz stavka 3. ovoga članka za isto to vrijeme
dostupne na internetskoj stranici budućega glavnog društva.

\(7\) Na početku rasprave o davanju suglasnosti na priključenje, uprava,
odnosno izvršni direktori ga moraju učiniti dostupnim. Svakog dioničara,
odnosno člana društva mora se, na njegov zahtjev, izvijestiti o svim
bitnim činjenicama vezanim za priključenje, koje se odnose na društvo
koje se priključuje.

\(8\) Uprava, odnosno izvršni direktori i predsjednik nadzornog odbora
ako ga društvo ima priključenog društva moraju podnijeti prijavu za upis
priključenja u sudski registar u kojemu je ono upisano. U prijavi se
mora navesti tvrtka glavnog društva. Prijavi se prilažu odluka skupštine
glavnog društva o davanju suglasnosti za priključenje, zapisnik sa
skupštine koja je donijela odluku o priključenju, njegovi prilozi u
originalu ili u javno ovjerenom prijepisu ili preslici te izjava uprave,
odnosno izvršnih direktora da odluka o priključenju nije pobijana ili da
je pobijanje pravomoćno odbijeno.

\(9\) Društvo je priključeno glavnom društvu upisom priključenja u
sudski registar na čijem je području sjedište društva koje se
priključuje. Nakon upisa priključenja u sudski registar nedostaci u
odluci o priključenju ne utječu na valjanost provedenog priključenja.
Uklanjanje tog učinka upisa ne može se tražiti kao naknada štete.

Priključenje odlukom većine

Članak 504.

\(1\) Skupština dioničkoga društva, odnosno društva s ograničenom
odgovornošću može donijeti odluku o priključenju društva drugome
dioničkome društvu, odnosno društvu s ograničenom odgovornošću koje ima
sjedište u Republici Hrvatskoj i onda ako dionice društva, odnosno udio
u društvu u ukupnom iznosu koji čini devedeset i pet posto (95%)
temeljnoga kapitala društva drži buduće glavno društvo. Vlastite dionice
i dionice, odnosno udjeli koje netko drugi drži za račun društva
odbijaju se od temeljnog kapitala društva. Za to priključenje na
odgovarajući se način primjenjuju odredbe članka 503. stavka 1., 2., 8.
i 9. ovoga Zakona.

\(2\) Objava priključenja kao točke dnevnoga reda skupštine valjana je:

1\. ako sadržava tvrtku i sjedište budućega glavnoga društva,

2\. ako joj je priložena izjava budućega glavnoga društva kojom ono
dioničarima, odnosno imateljima udjela koji su istupili nudi na ime
naknade za njihove dionice, odnosno udjele vlastite dionice, a u slučaju
iz članka 504.a stavka 2. rečenice treće ovoga Zakona osim toga i
plaćanje otpremnine u novcu.

Odredba točke 2. ovoga stavka primjenjuje se i pri objavljivanju koje
čini buduće glavno društvo.

\(3\) Priključenje moraju provjeriti jedan ili više revizora (revizori
priključenja) koje imenuje uprava, odnosno izvršni direktori budućega
glavnoga društva.

\(4\) Revizori moraju izraditi pisano izvješće o obavljenoj reviziji.
Izvješće se mora zaključiti izjavom o tome je li otpremnina iz članka
504.a ovoga Zakona primjereno odmjerena. Pri tome se treba navesti:

1\. kojim je metodama određena otpremnina,

2\. iz kojih je razloga primjena tih metoda primjerena,

3\. ako je primijenjeno više metoda, do koje bi se otpremnine došlo
primjenom pojedine metode, te koji je značaj dan pojedinim metodama za
utvrđivanje predložene otpremnine,

4\. posebne teškoće koje su se javile pri procjeni vrijednosti društva.

\(5\) Od sazivanja glavne skupštine, odnosno skupštine koja treba
odlučiti o davanju suglasnosti na priključenje, dioničarima, odnosno
članovima budućega priključenoga društva i budućega glavnoga društva
mora se omogućiti da u poslovnim prostorijama u sjedištu društava
pregledaju:

1\. odluku o priključenju,

2\. izvješće uprave budućega glavnog društva u kojemu se priključenje
pravno i gospodarski obrazlaže i objašnjava,

3\. godišnja financijska izvješća, a ako ih je društvo dužno izraditi i
izvješća o stanju društva onih društava koja sudjeluju u priključenju za
zadnje tri godine.

4\. izvješće revizora iz stavka 4. ovoga članka.

\(6\) U izvješću o priključenju iz stavka 5. točke 2. ovoga članka mora
se posebno opisati i obrazložiti oblik i visina otpremnine iz članka
504.a ovoga Zakona te upozoriti na posebne teškoće pri procjeni
vrijednosti društva kao i na posljedice priključenja na udjele dioničara
odnosno članova obaju društava.

\(7\) Svakom članu, odnosno dioničaru budućega priključenog društva i
budućega glavnog društva mora se na njegov zahtjev, a na trošak društva,
uručiti prijepis odluke o priključenju.

\(8\) Dioničari odnosno članovi društva imaju pravo iz stavka 5. ovoga
članka i na skupštini koja treba odlučiti o davanju suglasnosti na
priključenje.

\(9\) Dioničari odnosno članovi društva nemaju prava iz stavka 5., 7. i
8. ovoga članka ako su isprave iz stavka 5. ovoga članka bile isto to
vrijeme dostupne na internetskoj stranici društva.

Otpremnina dioničarima odnosno članovima priključenog društva

Članak 504.a (NN [34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Upisom priključenja u sudski registar sve dionice, odnosno udjeli
koje ne drži glavno društvo prelaze na to društvo. U tom se slučaju
zajedno s prijavom za upis priključenja podnosi i prijava za upis
jedinog člana društva u sudski registar.

\(2\) Dioničari, odnosno imatelji udjela koji istupaju iz društva imaju
pravo na primjerenu otpremninu. Kao otpremninu treba im dati dionice,
odnosno poslovne udjele glavnoga društva. Ako je glavno društvo ovisno
društvo, dioničarima koji istupaju treba po njihovom izboru dati
dionice, odnosno poslovne udjele glavnoga društva ili im isplatiti
primjerenu otpremninu u novcu. Ako se kao otpremnina daju dionice,
odnosno poslovni udjeli glavnoga društva, otpremnina se smatra
primjerenom ako se dionice, odnosno poslovni udjeli daju u omjeru u
kojemu bi se pri spajanju društava za svaku dionicu društva, odnosno za
udio morale dati dionice, odnosno poslovni udjeli glavnoga društva, pri
čemu se mogu učiniti i doplate u novcu. Kod određivanja primjerne
otpremnine u novcu mora se uzeti u obzir imovinsko i financijsko stanje
društva u trenutku donošenja odluke skupštine priključenog društva o
priključenju. Otpremnina i doplate u novcu moraju se od trenutka upisa
priključenja u sudski registar ukamatiti po stopi koja se određuje, za
svako polugodište, uvećanjem referentne stope iz Zakona o financijskom
poslovanju i predstečajnoj nagodbi za tri postotna poena za vrijeme do
isplate dioničarima, odnosno članovima društva. Ne isključuje se
ostvarivanje prava na naknadu i druge štete.

\(3\) Svaki dioničar, odnosno član priključenoga društva koji istupa iz
društva može zahtijevati da sud iz članka 40. ovoga Zakona odredi
otpremninu, ako smatra da ona nije primjerena ili da ju glavno društvo
nije ponudilo na pravi način ili ako glavno društvo otpremninu nije
uopće ponudilo. Zahtjev se može postaviti u roku od dva mjeseca od
objave upisa priključenja u sudski registar. Iz navedenih se razloga
odluka priključenog društva o priključenju ne može pobijati.

\(4\) Više postupaka koji se vode sud će spojiti. Odredi li sud da iznos
otpremnine nije primjeren, da je glavno društvo nije ponudilo na pravi
način ili utvrdi da je uopće nije ponudilo i odredi njezinu visinu,
naložit će glavnom društvu da dioničarima, odnosno imateljima udjela
koji su sudjelovali u postupku nadoknadi troškove potrebne za vođenje
postupka.

\(5\) Odluka suda o visini otpremnine iz stavka 4. ovoga članka djeluje
prema svim dioničarima, odnosno imateljima udjela koji imaju pravo na
otpremninu neovisno o tome jesu li sudjelovali u postupku u kojemu je
određena.

Zaštita vjerovnika

Članak 505.

\(1\) Vjerovnicima priključenoga društva, čije su tražbine nastale prije
nego što je objavljen upis priključenja u sudski registar, mora se, ako
se u tu svrhu jave u roku od šest mjeseci nakon objave, dati osiguranje
ako ne mogu na drugi način tražiti da im se podmire njihove tražbine.
Vjerovnike se u objavi upisa mora uputiti na to njihovo pravo.

\(2\) Pravo da se zahtijeva osiguranje nemaju vjerovnici koji u slučaju
stečaja imaju prvenstveno pravo namirenja iz stečajne mase.

Odgovornost glavnoga društva

Članak 506.

\(1\) Od upisa priključenja glavno društvo odgovara vjerovnicima
priključenoga društva kao solidarni dužnik za obveze toga društva koje
su nastale prije i koje nastanu nakon priključenja. Drugačiji sporazum
nema učinka prema trećima.

\(2\) Ako se prema glavnome društvu postavi zahtjev za podmirenje obveze
priključenoga društva koja je nastala prije priključenja, ono može
staviti prigovore koji nisu njegovi osobni prigovori samo utoliko,
ukoliko bi ih moglo staviti i priključeno društvo.(3) Glavno društvo
može odbiti da ispuni zahtjev vjerovnika sve dok priključeno društvo
može pobijati pravni posao na temelju kojega je nastala obveza. Isto
pravo ima glavno društvo sve dok se vjerovnik može namiriti prijebojem
protiv dospjele tražbine priključenoga društva.

\(4\) Izvršni naslov protiv priključenoga društva ne može biti temelj za
izvršenje protiv glavnoga društva.

Ovlasti glavnoga društva i odgovornost članova uprave, odnosno izvršnih
direktora

Članak 507.

\(1\) Glavno društvo je ovlašteno glede vođenja poslova društva davati
upute upravi, odnosno izvršnim direktorima priključenoga društva. Ovdje
se na odgovarajući način primjenjuju odredbe članka 493. stavka 2. i 3.,
članka 494. i članka 495., a ne primjenjuju se odredbe članka 496. do
502. ovoga Zakona.

\(2\) Činidbe koje priključeno društvo ispunjava glavnome društvu nisu u
suprotnosti s odredbama članka 217., 220. i 223. ovoga Zakona.

Zakonska rezerva. Prijenos dobiti. Preuzimanje gubitka

Članak 508.

\(1\) Na priključena društva ne primjenjuju se odredbe o stvaranju
zakonske rezerve, o njezinom korištenju i o unošenju određenih iznosa u
zakonsku rezervu.

\(2\) Glavno društvo je obvezno nadoknaditi svaki gubitak iskazan u
računu dobiti i gubitka priključenoga društva, ako on prelazi iznose
rezervi.

Obavještavanje dioničara, odnosno članova glavnoga društva

Članak 509.

Svakome dioničaru, odnosno članu glavnoga društva moraju se dati
obavještenja o priključenome društvu, kao i o poslovima glavnoga
društva.

Prestanak priključenja

Članak 510.

\(1\) Priključenje prestaje:

1\. odlukom skupštine priključenoga društva,

2\. ako glavno ili priključeno društvo više nije dioničko društvo ili
društvo s ograničenom odgovornošću sa sjedištem u Republici Hrvatskoj,

3\. ako glavno društvo više ne drži sve dionice odnosno udjele
priključenoga društva,

4\. prestankom glavnoga društva.

\(2\) Ako glavno društvo više ne drži sve dionice odnosno udjele
priključenoga društva, glavno društvo to mora bez odgađanja pismeno
priopćiti priključenome društvu.

\(3\) Do tada priključeno društvo mora bez odgađanja podnijeti
registarskome sudu prijavu za upis prestanka priključenja u sudski
registar, razlog zbog kojega je do toga došlo te vrijeme prestanka
priključenja.

\(4\) Zahtjevi prema ranije glavnome društvu za podmirenje obveza
društva koje je do tada bilo priključeno tome društvu zastaruju za pet
godina od dana kada se smatra da je objavljen upis prestanka
priključenja u sudski registar, ako zahtjev prema dotad priključenome
društvu ne zastaruje u kraćem roku. Ako zahtjev vjerovnika dospijeva
nakon dana kada se smatra da je objavljen upis prestanka priključenja u
sudski registar, zastarijevanje počinje teći s danom dospijeća.

#### Odjeljak 5. DRUŠTVA S UZAJAMNIM UDJELIMA

Ograničenje prava

Članak 511.

\(1\) Ako društvo kapitala i neko drugo takvo društvo imaju udjele jedno
u drugome, mogu, ako im je poznato takvo sudjelovanje u udjelima,
odnosno ako im je ono priopćeno u skladu s odredbom članka 478. ovoga
Zakona, koristiti prava iz udjela koja jedno društvo ima u drugome,
najviše do četvrtine svih udjela drugoga društva. To ne vrijedi za pravo
da se steknu nove dionice pri povećanju temeljnoga kapitala iz sredstava
društva.

\(2\) Ako je društvo sa svoje strane poslalo drugome društvu obavijest o
uzajamnim udjelima, ograničenje iz stavka 1. ovoga članka ne vrijedi
prije nego što ono primi takvu obavijest od drugoga društva, odnosno
prije nego što mu postojanje međusobnih udjela postane poznato.

\(3\) Društva s uzajamnim udjelima moraju se bez odgađanja obavještavati
o visini vlastitoga udjela i o svim nastalim promjenama koje su s time u
vezi.

### GLAVA VII. PRIPAJANJE I SPAJANJE DRUŠTAVA

#### Odjeljak 1. PRIPAJANJE I SPAJANJE DIONIČKIH DRUŠTAVA

Pojam

Članak 512.

\(1\) Jedno ili više dioničkih društva mogu se pripojiti drugome
dioničkome društvu bez da se provede postupak likvidacije prijenosom
cijele imovine jednoga ili više društava (pripojenih društava) drugome
društvu (društvu preuzimatelju) u zamjenu za dionice toga društva.

\(2\) Dva ili više dioničkih društava mogu se spojiti bez da se provede
postupak likvidacije osnivanjem novoga dioničkoga društva, na koje
prelazi cijela imovina svakoga od društava koja se spajaju u zamjenu za
dionice novoga društva.

\(3\) Pripajanje i spajanje je dopušteno i onda kada su donesene odluke
o prestanku društava koja se pripajaju ili koja se spajaju a moglo bi se
odlučiti da se ona nastave.

##### Pododjeljak 1. Pripajanje

Priprema pripajanja

Članak 513.

\(1\) Uprave, odnosno izvršni direktori društava koja sudjeluju u
pripajanju sklapaju ugovor o pripajanju.

\(2\) Ugovor iz stavka 1. ovoga članka mora sadržavati sljedeće podatke:

1\. tvrtke i sjedišta društava koja sudjeluju u pripajanju,

2\. sporazum o prijenosu imovine svakoga društva koje se pripaja u
zamjenu za dionice društva preuzimatelja,

3\. omjer zamjene dionica, a ako je to potrebno i visinu doplate u
novcu,

4\. u slučaju iz članka 520. stavka 4. ovoga Zakona, visinu novčanih
doplata te odredbu da će te novčane doplate platiti društvo preuzimatelj
ili tvrtku, odnosno ime i prezime druge osobe koja će te iznose platiti,

5\. pojedinosti o prijenosu dionica društva preuzimatelja,

6\. vrijeme od kada te dionice daju pravo na sudjelovanje u dobiti
društva i sve pojedinosti glede toga prava,

7\. vrijeme od kada radnje pripojenoga društva vrijede kao da su
poduzete za račun društva preuzimatelja,

8\. prava koja društvo preuzimatelj daje svakome pojedinome dioničaru,
kao i imateljima vrijednosnih papira pripojenoga društva,

9\. svaku posebnu pogodnost koja se daje nekome članu uprave, odnosno
izvršnom direktoru ili članu nadzornog, odnosno upravnog odbora društava
koja sudjeluju u pripajanju ili revizoru pripajanja.

\(3\) Izjava druge osobe koja se obvezuje platiti doplate u novcu
umjesto društva preuzimatelja mora se dati u obliku javnobilježničke
isprave.

Izvješće o pripajanju

Članak 514.

\(1\) Uprava, odnosno izvršni direktori svakoga društva koje sudjeluje u
pripajanju moraju sastaviti opširno pisano izvješće u kojemu se pravno i
gospodarski obrazlaže ugovor o pripajanju a naročito omjer zamjene
dionica i visine doplata u novcu.

\(2\) U izvješću se moraju navesti mjerila za procjenu imovine društva
koja je osnovica za omjer zamjene dionica te se mora upozoriti na
posebne teškoće koje su se javile pri procjeni vrijednosti društva.

\(3\) Uprave, odnosno izvršni direktori obaju društava mogu sastaviti i
zajedničko izvješće.

\(4\) Uprava, odnosno izvršni direktori svakog društva koje sudjeluje u
pripajanju moraju obavijestiti glavnu skupštinu svoga društva o svim
bitnim promjenama vrijednosti imovine i obveza koje su se dogodile od
dana sastavljanja ugovora o pripajanju do dana održavanja glavne
skupštine koja treba odlučiti o ugovoru o pripajanju. Obavijest o tim
okolnostima uprava, odnosno izvršni direktori trebaju bez odgađanja po
saznanju za njihov nastup poslati i upravi, odnosno izvršnim direktorima
drugih društava koja sudjeluju u pripajanju, kako bi oni o tome mogli
izvijestiti glavne skupštine svojih društava.

\(5\) Izvješće iz stavka 1. ovoga članka i obavijest iz stavka 4. ovoga
članka nisu potrebni ako svi imatelji dionica svih društava koja
sudjeluju u pripajanju dadu izričitu izjavu u obliku javnobilježničke
isprave da se odriču prava na to izvješće, odnosno obavijest.

Revizija pripajanja

Članak 515. (NN [130/23](https://www.zakon.hr/cms.htm?id=58588))

\(1\) Jedan ili više revizora (revizori pripajanja) moraju za svako
društvo koje sudjeluje u pripajanju pregledati ugovor o pripajanju.

\(2\) Revizore pripajanja na prijedlog nadzornog odnosno upravnog odbora
društva imenuje sud iz članka 40. ovoga Zakona. Na zajednički zahtjev
nadzornih odnosno upravnih odbora svih društava koja sudjeluju u
pripajanju, sud može za sva ta društva imenovati iste revizore.

\(3\) Revizori pripajanja moraju izraditi pisano izvješće o obavljenoj
reviziji. Može se izraditi i zajedničko izvješće. Izvješće se mora
zaključiti izjavom o tome je li primjeren omjer predložene zamjene
dionica. Pri tome treba navesti:

1\. kojim je metodama određen omjer zamjene dionica,

2\. iz kojih je razloga primjena tih metoda primjerena,

3\. do kojega bi se omjera zamjene došlo kada bi se primijenile
različite metode, ako su one primijenjene, te koji je značaj dan
pojedinim metodama za utvrđivanje predloženog omjera zamjene i
vrijednosti na kojoj ona počiva, kao i posebne teškoće koje su se
pojavile pri procjeni društava

4\. kojom je metodom određena naknada u gotovini.

U izvješću ne treba navoditi činjenice čije bi objavljivanje moglo
prouzročiti značajnu štetu nekome od društava koja sudjeluju u
pripajanju ili društvima koja su s njima povezana.

\(4\) Na odgovornost revizora pripajanja, njihovih pomoćnika i zakonskih
zastupnika društva koje obavlja reviziju primjenjuju se odredbe propisa
kojima se uređuje revizija.

\(5\) Revizija pripajanja nije potrebna, ako svi imatelji dionica koje
daju pravo glasa svih društava koja sudjeluju u pripajanju dadu izričitu
izjavu o tome da se odriču revizije pripajanja.

Provjera pripajanja od strane nadzornog odnosno upravnog odbora

Članak 515.a

\(1\) Nadzorni odnosno upravni odbor svakog društva koje sudjeluje u
pripajanju dužan je provjeriti namjeravano pripajanje na temelju
izvješća uprave, odnosno izvršnih direktora o pripajanju i izvješća
revizora o pripajanju iz članka 514. i 515. ovoga Zakona. Taj odbor mora
o tome sastaviti pisano izvješće.

\(2\) Izvješće iz stavka 1. ovoga članka nije potrebno ako svi imatelji
dionica svih društava koja sudjeluju u pripajanju dadu izričitu izjavu u
obliku javnobilježničke isprave da se odriču prava na to izvješće.

Odluke glavnih skupština

Članak 516.

\(1\) Ugovor o pripajanju je valjan kada ga odobre glavne skupštine svih
društava koja sudjeluju u pripajanju. Glavne skupštine mogu i prije nego
što je ugovor o pripajanju sklopljen odobriti njegov nacrt koji su
usuglasile uprave, odnosno izvršni direktori društava.

\(2\) Odluka kojom se daje odobrenje iz stavka 1. ovoga članka donosi se
glasovima koji predstavljaju najmanje tri četvrtine temeljnoga kapitala
zastupljenoga u glavnoj skupštini društva pri donošenju odluke. Statutom
se može odrediti da je za to potrebna veća većina, a može se zahtijevati
i ispunjenje dodatnih pretpostavki.

\(3\) Ako postoje dionice više rodova, za odluku glavne skupštine
potrebna je suglasnost dioničara svakoga roda dionica. Dioničari svakoga
roda dionica donose o suglasnosti posebnu odluku. Za to vrijede odredbe
stavka 2. ovoga članka.

Priprema i provođenje glavne skupštine

Članak 517. (NN [130/23](https://www.zakon.hr/cms.htm?id=58588))

\(1\) Ugovor o pripajanju treba dostaviti registarskom sudu prije nego
što se sazove glavna skupština koja treba odlučiti o odobrenju ugovora.
Društvo mora objaviti da je ugovor o pripajanju predan u sudski
registar, osim ako je od saziva glavne skupštine pa do njezina
zaključenja ugovor o pripajanju cijelo vrijeme dostupan na internetskoj
stranici društva s koje ga je moguće preuzeti bez naknade. U pozivu na
glavnu skupštinu dioničare se mora upozoriti na njihovo pravo iz stavka
2. ovoga članka, a ako je ugovor o pripajanju objavljen na internetskoj
stranici društva, dioničare se mora u pozivu upozoriti da je taj ugovor
dostupan na internetskoj stranici društva s koje ga mogu preuzeti bez
naknade.

\(2\) Od sazivanja glavne skupštine iz stavka 1. ovoga članka moraju se
u poslovnim prostorijama društva staviti na uvid dioničarima:

1\. ugovor o pripajanju,

2\. godišnja financijska izvješća, a ako ih je društvo dužno izraditi i
izvješća o stanju društava koja sudjeluju u pripajanju za posljednje tri
poslovne godine,

3\. ako se zadnja godišnja financijska izvješća odnose na poslovnu
godinu koja je istekla više od šest mjeseci prije sklapanja ugovora o
pripajanju, i nova takva izvješća na određeni dan od kojega nije
proteklo više od tri mjeseca od dana sklapanja ugovora o pripajanju,
ili, polugodišnji izvještaj sastavljen sukladno odredbi članka 465.
Zakona o tržištu kapitala, osim ako svi imatelji dionica svih društava
koja sudjeluju u pripajanju dadu izričitu izjavu u obliku
javnobilježničke isprave da se odriču prava na uvid u ta izvješća,

4\. izvješća uprava, odnosno izvršnih direktora društava koja sudjeluju
u pripajanju iz članka 514. ovoga Zakona i izvješća nadzornih, odnosno
upravnih odbora iz članka 515.a ovoga Zakona, osim ako su se dioničari
odrekli tih izvješća,

5\. izvješće o reviziji iz članka 515. ovoga Zakona, ako se revizija
morala provoditi.«.

\(3\) Nova financijska izvješća iz stavka 2. točke 3. ovoga članka
moraju se sastaviti po propisima koji su se primjenjivali pri izradi
posljednjih godišnjih financijskih izvješća društva. Ta nova financijska
izvješća moraju se sastaviti primjenom istih metoda i u istom obliku kao
i posljednja godišnja financijska izvješća. Mogu se preuzeti stavke iz
posljednjih godišnjih financijskih izvješća. Pri tome se moraju uzeti u
obzir otpisi i ispravke vrijednosti te sve bitne promjene u vrijednosti
imovine, koje nisu vidljive iz poslovnih knjiga do dana s kojim su
izrađena ta izvješća.

\(4\) Na zahtjev svakoga dioničara mora mu se bez odgađanja besplatno
dati prijepis ili presliku isprava navedenih u stavku 2. ovoga članka.
Ako je dioničar pristao da mu društvo dostavlja informacije
elektroničkim putem, isprave iz stavka 2. ovog članka društvo može
dostaviti dioničaru i elektroničkom poštom.

\(5\) Za vrijeme održavanja glavne skupštine svakoga društva treba
omogućiti uvid u isprave iz stavka 2. ovoga članka. Uprava, odnosno
izvršni direktori moraju na početku rasprave usmeno obrazložiti ugovor o
pripajanju, koji se prilaže kao prilog zapisniku.(6) Društvo nema obvezu
iz stavka 2., 4. i 5. ovoga članka ako su isprave iz stavka 2. ovoga
članka za isto to vrijeme dostupne na internetskoj stranici društva s
koje ih dioničari mogu preuzeti bez naknade.

\(7\) Svakome dioničaru treba na njegov zahtjev na glavnoj skupštini
koja odlučuje o pripajanju dati obavijest o svim činjenicama vezanim za
druga društva koja sudjeluju u pripajanju, a koje su bitne za to
pripajanje.

Ugovor o pripajanju

Članak 518.

\(1\) Ugovor o pripajanju mora se sklopiti u obliku javnobilježničke
isprave.

Povećanje temeljnoga kapitala društva radi toga da se provede pripajanje

Članak 519.

\(1\) Ako društvo preuzimatelj poveća temeljni kapital radi toga da bi
provelo pripajanje društava, ne primjenjuju se odredbe članka 304.
stavka 4., članka 306. stavka 2., članka 307. i 308., te članka 309.
stavka 2. i stavka 3. točke 1. ovoga Zakona. Revizija propisana odredbom
članka 305. stavka 3. ovoga Zakona provodi se samo onda ako se članovi
društva odreknu revizije pripajanja, ili ako sud posumnja dosiže li
vrijednost uloga u stvarima i u pravima nominalne iznose dionica odnosno
iznose temeljnog kapitala koji otpadaju na dionice bez nominalnog iznosa
koje se za to daju. To vrijedi i onda kada se temeljni kapital društva
povećava izdavanjem novih dionica na temelju ovlasti iz članka 323.
ovoga Zakona. U tome se slučaju ne primjenjuju ni odredbe članka 324.
stavka 3. ovoga Zakona.

\(2\) Prijavi za upis u sudski registar moraju se osim isprava iz članka
309. stavka 3. točke 2. do 4. ovoga Zakona priložiti ugovor o pripajanju
i odluke o odobrenju toga ugovora u originalu, u prijepisu ili u
presliki koji su ovjereni od javnog bilježnika.

Primjena odredaba o nastavku osnivanja društva

Članak 519.a

Ako je društvo preuzimatelj upisano u sudski registar kraće od dvije
godine, na pripajanje se na odgovarajući način primjenjuju odredbe
članka 194.a stavka 3. i 4. ovoga Zakona.

Provođenje pripajanja

Članak 520. (NN [130/23](https://www.zakon.hr/cms.htm?id=58588))

\(1\) Društvo preuzimatelj ne smije povećati temeljni kapital da bi
provelo pripajanje utoliko, ukoliko:

1\. drži dionice društva koje se pripaja,

2\. društvo koje se pripaja drži vlastite dionice,

3\. društvo koje se pripaja drži dionice društva preuzimatelja za koje
nije u punom iznosu uplaćen iznos za koji su izdane, a koji je trebalo
uplatiti.

\(2\) Društvo preuzimatelj ne mora povećati temeljni kapital:

1\. drži vlastite dionice,

2\. utoliko, ukoliko društvo koje se pripaja drži dionice društva
preuzimatelja za koje je u punom iznosu plaćen iznos za koji su izdane,

3\. ako sve dionice svih društava koja sudjeluju u pripajanju drži ista
osoba ili ako iste osobe drže dionice u istom omjeru u svim društvima
koja sudjeluju u pripajanju, osim ako bi to bilo protivno pravilima o
zabrani vraćanja uloga i o zabrani oslobođenja od obveze uplate iz
članaka 216. i 217. ovoga Zakona.

\(3\) S držanjem dionica od strane društva izjednačava se slučaj kada ih
za račun toga društva drži netko treći.

\(4\) Ako je omjer zamjene dionica pripojenog društva za dionice društva
preuzimatelja takav da ne omogućuje da se jedna ili više dionica
pripojenog društva zamijene za cijeli broj dionica društva
preuzimatelja, društvo preuzimatelj ili druga osoba moraju dioničarima
pripojenog društva koji ne drže odgovarajući dovoljni broj dionica
pripojenoga društva platiti doplatu u novcu. Ukupan iznos doplata u
novcu ne smije prelaziti deseti dio ukupnoga nominalnog iznosa danih
dionica društva preuzimatelja odnosno temeljnog kapitala koji otpada na
dane dionice bez nominalnog iznosa.

Prijava za upis pripajanja u sudski registar

Članak 521.

\(1\) Svako društvo mora podnijeti registarskome sudu prijavu za upis
pripajanja u sudski registar. Društvo preuzimatelj ovlašteno je
podnijeti prijavu za upis pripajanja i u sudski registar u koji je
upisano pripojeno društvo.

\(2\) Pri podnošenju prijave uprava, odnosno izvršni direktori moraju
izjaviti da odluke o pripajanju nisu pobijane u za to propisanome roku
ili da je pobijanje pravomoćno odbijeno. Prijavi se prilažu u originalu
ili u javno ovjerenom prijepisu ili preslici ugovor o pripajanju,
zapisnici s glavnih skupština na kojima su donesene odluke o
pripajanju,izvješća uprava o pripajanju iz članka 514. ovoga Zakona,
izvješća revizora iz članka 515. ovoga Zakona, izvješća nadzornih,
odnosno upravnih odbora iz članka 515.a. ovoga Zakona, izjave osoba iz
članka 513. stavka 3. ovoga Zakona, ako se u skladu s člankom 531. ovoga
Zakona nije održala glavna skupština društva preuzimatelja, izjavu
uprave društva preuzimatelja da dioničari koji na to imaju pravo nisu
tražili njezino održavanje, a ako je za pripajanje potrebno odobrenje
državnog organa, i to odobrenje.

\(3\) Prijavi za upis u sudski registar sjedišta svakoga pripojenoga
društva moraju se priložiti i zaključna financijska izvješća toga
društva. Na ta izvješća na odgovarajući se način primjenjuju propisi o
izradi financijskih izvješća i o reviziji tih izvješća. Ona se ne moraju
objaviti.

Upis pripajanja

Članak 522. (NN [34/22](https://www.zakon.hr/cms.htm?id=51850))

\(1\) Pripajanje se može upisati u sudski registar u kojemu je upisano
društvo preuzimatelj tek nakon što se to upiše u sudski registar u
kojemu je upisano pripojeno društvo. Ako je radi provođenja pripajanja
povećan temeljni kapital društva preuzimatelja, pripajanje se ne može
upisati u sudski registar prije nego što se u taj registar upiše
povećanje temeljnoga kapitala. Uz upis u sudski registar svakoga
pripojenoga društva, treba upisati zabilježbu da će pripajanje biti
pravovaljano tek nakon što se upiše u sudski registar sjedišta društva
preuzimatelja.

\(2\) Svako pripojeno društvo mora imenovati povjerenika za primanje
dionica koje se moraju dati i za primanje doplata u novcu. Pripajanje se
može upisati u sudski registar nakon što povjerenik u obliku
javnobilježničke isprave izjavi da je u posjedu dionica te da je primio
doplate u novcu. Izjava povjerenika prilaže se uz prijavu za upis
pripajanja u sudski registar.

\(3\) Upisom pripajanja u sudski registar u kojemu je upisano društvo
preuzimatelj, imovina pripojenoga društva i njegove obveze prelaze na
društvo preuzimatelja. Društvo preuzimatelj sveopći je pravni sljednik
pripojenog društva te time stupa u sve pravne odnose pripojenog društva.
Ako se pri tome na strani društva preuzimatelja nađu obveze iz
dvostranoobveznih ugovora koje do trenutka pripajanja nijedna strana
nije potpuno ispunila, a koje su međusobno nespojive ili čije bi
ispunjenje bilo za društvo preuzimatelja posebno nepravično, njihov se
opseg pravično određuje, uzimajući u obzir ugovorna prava svih strana.
Ako je podnesen prijedlog za otvaranje stečajnog postupka nad pripojenim
društvom, a o prijedlogu još nije odlučeno u trenutku upisa pripajanja u
sudski registar u kojem je upisano društvo preuzimatelj, odluka o
prijedlogu za otvaranje stečajnog postupka donijet će se u odnosu na
društvo preuzimatelja. Ako je u trenutku upisa pripajanja u sudski
registar u kojem je upisano društvo preuzimatelj nad pripojenim društvom
pokrenut prethodni postupak u skladu s odredbama propisa zakona kojim se
uređuje stečajni ili drugi odgovarajući postupak, taj će se postupak
nastaviti nad društvom preuzimateljem

\(4\) Upisom pripajanja u sudski registar u kojemu je upisano društvo
preuzimatelj prestaju pripojena društva. Nije potrebno da se ona posebno
brišu iz sudskog registra. Upisom pripajanja dioničari pripojenih
društava postaju dioničari društva preuzimatelja. To neće biti onda ako
društvo preuzimatelj ili netko treći, tko djeluje u svoje ime a za račun
toga društva, drži dionice pripojenoga društva ili ako pripojeno društvo
drži vlastite dionice ili ako te dionice drži netko treći tko djeluje u
svoje ime a za račun toga društva.

\(5\) Upisom pripajanja u sudski registar uklanja se nedostatak ako
ugovor o pripajanju nije sklopljen u obliku javnobilježničke isprave.

\(6\) Sud koji vodi sudski registar u kome je upisano društvo
preuzimatelj mora po službenoj dužnosti izvijestiti sud koji vodi
registar u kome je upisano svako pripojeno društvo o danu kada je
pripajanje bilo upisano. Po primitku toga priopćenja sud sjedišta
svakoga pripojenoga društva mora po službenoj dužnosti upisati u sudski
registar zabilježbu kada je pripajanje upisano u taj registar suda
sjedišta društva preuzimatelja i poslati tome sudu na čuvanje sve
isprave društva koje se kod njega nalaze. Ako se društvu preuzimatelju
pripaja društvo upisano u registru istoga suda, taj će sud po službenoj
dužnosti upisati spomenutu zabilježbu kod društva koje se pripaja.

\(7\) Na zamjenu dionica pripojenih društava na odgovarajući se način
primjenjuju odredbe o proglašenju isprava o dionicama nevažećima
sadržane u članku 230. ovoga Zakona i o njihovu proglašenju nevažećima u
vezi sa spajanjem dionica sadržane u članku 346. ovoga Zakona. Za tu
zamjenu nije potrebno odobrenje suda.

Zaštita vjerovnika

Članak 523.

\(1\) Vjerovnicima društava koja sudjeluju u pripajanju mora se dati
osiguranje, ako se u tu svrhu jave u roku od šest mjeseci od
objavljivanja upisa pripajanja u sudski registar u koji je upisano ono
društvo čiji su vjerovnici, a ne mogu tražiti da im se podmire tražbine.
To pravo imaju vjerovnici društva preuzimatelja samo onda ako mogu
dokazati da je pripajanjem društava ugroženo ispunjenje njihovih
tražbina. Vjerovnike se mora u objavi o upisu upozoriti na to njihovo
pravo.

\(2\) Pravo da zahtijevaju davanje osiguranja nemaju vjerovnici koji u
slučaju stečaja imaju prvenstveno pravo namirenja iz stečajne mase.

\(3\) O zahtjevu vjerovnika kojem društvo preuzimatelj nije dalo
odgovarajuće osiguranje u izvanparničnom postupku odlučuje sud iz članka
40. ovoga Zakona, nadležan prema sjedištu društva preuzimatelja.

Zaštita imatelja posebnih prava

Članak 524.

Društvo preuzimatelj mora imateljima zamjenjivih obveznica, obveznica s
promjenjivom kamatom i potvrda o posebnim pravima na dividendu koje su
izdala pripojena društva dati ona prava koja su im ta društva
osiguravala.

Polazna vrijednost društva preuzimatelja

Članak 525.

\(1\) Vrijednosti iskazane u izvještaju o financijskom položaju
pripojenoga društva iskazuju se u izvještaju o financijskom položaju
društva preuzimatelja u skladu s odgovarajućim propisima o
računovodstvu.

\(2\) Ako društvo preuzimatelj poveća temeljni kapital društva radi toga
da provede pripajanje i prijeđe li ukupni nominalni iznos dionica,
odnosno iznos temeljnog kapitala koji otpada na dionice bez nominalnog
iznosa, koje se daju za prenesenu imovinu pripojenoga društva ili veći
iznos za koji su one izdane uključujući i plaćanja u novcu vrijednost
predmeta imovine pojedinačno navedenih u izvještaju o financijskom
položaju, razliku se mora prikazati kao nematerijalnu imovinu.

Odgovornost za štetu članova organa pripojenoga društva

Članak 526.

\(1\) Članovi uprave, odnosno izvršni direktori i članovi nadzornoga,
odnosno upravnoga odbora pripojenoga društva obvezni su kao solidarni
dužnici nadoknaditi štetu, koju pripajanjem pretrpe to društvo, njegovi
dioničari i vjerovnici društva. Za štetu ne odgovaraju oni članovi tih
organa koji su pri reviziji imovinskog stanja društava i pri sklapanju
ugovora o pripajanju postupali s dužnom pozornošću.

\(2\) Za zahtjeve iz stavka 1. ovoga članka, kao i za sve druge zahtjeve
koji se podignu za i protiv pripojenoga društva smatra se kao da to
društvo i dalje postoji. Utoliko se tražbine i obveze pripajanjem ne
sjedinjuju.

\(3\) Zahtjevi koji se temelje na odredbama stavka 1. i 2. ovoga članka
zastaruju za pet godina od dana objave upisa pripajanja u sudski
registar suda sjedišta društva preuzimatelja.

Ostvarenje prava na naknadu štete

Članak 527.

\(1\) Zahtjevi iz članka 526. stavka 1. i 2. ovoga Zakona mogu se
ostvariti samo preko posebnoga zastupnika kojega na prijedlog dioničara
ili vjerovnika pripojenoga društva postavlja sud na čijem je području
sjedište toga društva. Prijedlog mogu postaviti samo oni dioničari, koji
su već zamijenili svoje dionice za dionice društva preuzimatelja i
vjerovnici koji se ne mogu namiriti od toga društva.

\(2\) Zastupnik mora, navodeći svrhu svoga postavljenja, pozvati
dioničare i vjerovnike odgovarajućega pripojenoga društva da u
primjerenome roku, koji mora iznositi najmanje mjesec dana, prijave
svoje zahtjeve iz članka 526. stavka 1. i 2. ovoga Zakona. Poziv treba
objaviti u glasilu društva.

\(3\) Iznos, koji se dobije ostvarenjem zahtjeva protiv pripojenoga
društva, zastupnik mora upotrijebiti za podmirenje vjerovnika toga
društva, ako ih već nije podmirilo društvo preuzimatelj ili im ono nije
dalo neko osiguranje. Ostatak se dijeli dioničarima. Za podjelu vrijede
odredbe članka 380. ovoga Zakona. Vjerovnici i dioničari koji se na
vrijeme ne prijave, ne uzimaju se u obzir pri podjeli.

\(4\) Posebni zastupnik ima pravo na naknadu primjerenih izdataka kao i
na nagradu za svoj rad. Izdatke i nagradu utvrđuje sud po slobodnoj
ocjeni prema okolnostima svakog pojedinog slučaja i određuje u kojem
opsegu treba da ih snose vjerovnici i dioničari kojih se to tiče. Na
temelju pravomoćne odluke suda može se tražiti prisilno izvršenje.

Odgovornost za štetu članova organa društva preuzimatelja

Članak 528.

Zastara zahtjeva protiv članova uprave, odnosno izvršnih direktora i
članova nadzornog, odnosno upravnog odbora društva preuzimatelja za
naknadu štete na temelju pripajanja koji proizlazi iz odredbi članka
252., 272., 273., 494., 495., 501. i 502. ovoga Zakona počinje teći od
dana koji se smatra danom objave upisa pripajanja u sudski registar u
kojemu je upisano društvo preuzimatelj.

Ništetnost odluka o pripajanju

Članak 529.

Tužba za pobijanje odluke glavne skupštine o pripajanju ili tužba za
utvrđenje njene ništetnosti može se podići samo u roku od 30 dana od
donošenja odluke.

Učinak pripajanja

Članak 530. (NN [130/23](https://www.zakon.hr/cms.htm?id=58588))

\(1\) Ako je pripajanje upisano u sudski registar sjedišta društva
preuzimatelja, nedostaci u postupku pripajanja ne utječu na pravne
posljedice pripajanja iz članka 522. stavaka 3. i 4. ovoga Zakona.

\(2\) Nakon nastanka pravnih posljedica pripajanja osoba koja zbog
odredbe članka 529. ovoga Zakona više ne može pobijati odluku glavne
skupštine o pripajanju ili tražiti da se utvrdi njezina ništetnost, može
ustati sa zahtjevom za naknadu štete. Taj zahtjev se uvijek podnosi
protiv društva preuzimatelja.

Pripajanje u posebnim slučajevima

Članak 531.

\(1\) Ako društvo preuzimatelj drži dionice na koje otpada najmanje
devet desetina temeljnoga kapitala pripojenoga društva, za pripajanje se
ne traži odobrenje glavne skupštine društva preuzimatelja, osim ako
dioničari toga društva čiji udjeli zajedno dosižu najmanje dvadeseti dio
temeljnoga kapitala zahtijevaju da se sazove glavna skupština, koja
treba odlučiti o davanju odobrenja za pripajanje. Dioničare se u objavi
iz članka 517. stavka 1. ovoga Zakona mora upozoriti na to njihovo
pravo. Ako se ne traži održavanje glavne skupštine, uprava, odnosno
izvršni direktori društva preuzimatelja moraju najmanje mjesec dana
prije održavanja glavne skupštine pripojenog društva, koja će odlučivati
o davanju suglasnosti na ugovor o pripajanju, osigurati dioničarima
ostvarenje njihova prava iz članka 517. stavka 2. ovoga Zakona.

\(2\) Ako sve dionice društva koje se pripaja drži društvo preuzimatelj,
podaci o zamjeni dionica iz članka 513. stavka 2. točke 3. i 4. te
izvješća iz članka 514. i 515.a ovoga Zakona te revizija pripajanja iz
članka 515. ovoga Zakona nisu potrebni ako se odnose samo na pripajanje
toga društva. Na taj se slučaj pripajanja ne primjenjuje odredba članka
526. ovoga Zakona. Odredbe prethodnog stavka ovoga članka primjenjuju se
na odgovarajući način.

Sudsko ispitivanje omjera zamjene dionica, doplata u novcu i naknada u
gotovini

Članak 532. (NN [130/23](https://www.zakon.hr/cms.htm?id=58588))

\(1\) Odluka kojom je glavna skupština društva odobrila ugovor o
pripajanju ne može se pobijati zbog toga što je omjer zamjene dionica
ili iznos doplata u novcu iz članka 520. stavka 4. ovoga Zakona
neprimjereno utvrđen ili zbog toga što nisu pružene primjerene
informacije u vezi s omjerom zamjene dionica ili s iznosima doplata u
novcu. Ako je omjer zamjene dionica neprimjereno odmjeren, sud može na
temelju zahtjeva odrediti da se doplate iznosi koji ne mogu prelaziti
deseti dio ukupnoga nominalnog iznosa danih dionica odnosno temeljnog
kapitala koji otpada na dane dionice bez nominalnog iznosa.

\(2\) Zahtjev može postaviti svaki dioničar društva, koji bi po
odredbama članka 362. točke 1. i 2. ovoga Zakona imao pravo pobijati
odluku o pripajanju, ali mu je pravo pobijanja isključeno prvom
rečenicom stavka 1. ovoga članka. Zahtjev se može postaviti u roku od
mjesec dana od dana kada se smatra da je objavljen upis pripajanja u
sudski registar suda sjedišta društva preuzimatelja. Dioničari koji nisu
postavili zahtjev ne mogu iz odluke suda izvoditi nikakva prava. Sud
mora objaviti da je podnesen zahtjev za doplatu zbog prenisko odmjerenog
omjera zamjene dionica. U roku od mjesec dana od objave da je zahtjev
podnesen, dioničari koji na to imaju pravo mogu podnijeti svoje zahtjeve
za doplatom. Na to njihovo pravo mora ih se upozoriti u objavi.

\(3\) Dioničari se mogu odreći prava na podnošenje zahtjeva za dodatnim
uplatama izjavom u zapisnik na skupštini koja odlučuje o pripajanju ili
izjavom koja mora biti dana u obliku javnobilježničke isprave.

\(4\) Dioničari društva koji uspiju sa svojim zahtjevom za doplatom u
novcu imaju pravo i na zakonsku zateznu kamatu, koja je važila na dan
nastanka pravnih posljedica pripajanja upisom pripajanja u sudski
registar društva preuzimatelja, uvećanu za pet postotnih poena, od dana
nastanka pravnih posljedica pripajanja upisom pripajanja u sudski
registar društva preuzimatelja.

\(5\) Na zahtjev društva preuzimatelja, sud može dopustiti da se
dioničarima društva koji su postavili zahtjev, umjesto doplata u novcu
dadu dodatne dionice društva preuzimatelja. Za tu svrhu društvo
preuzimatelj mora prije svega koristiti vlastite dionice, ako ih ima.
Ako društvo preuzimatelj nema vlastite dionice ili ih nema dovoljno,
može izdati nove dionice povećanjem temeljnog kapitala, pri čemu se ne
uplaćuju ulozi. Povećanje temeljnog kapitala dopušteno je samo ako je
prema zadnjim financijskim izvješćima, koji ne smiju biti sastavljeni
više od osam mjeseci od dana kada se odlučuje o povećanju temeljnog
kapitala, iznos raspoloživih rezervi koje se mogu koristiti za tu svrhu
najmanje jednak ukupnom iznosu za koji se nove dionice izdaju ili ako je
ukupni iznos temeljnog kapitala nakon povećanja i rezervi, koje društvo
mora imati, a ne smije ih upotrijebiti za povećanje temeljnog kapitala,
jednak ili manji od ukupne vrijednosti imovine društva, umanjenoj za
njegove obveze.

\(6\) Prilikom donošenja odluke o zahtjevu, sud može tražiti mišljenje
vještaka. Na temelju mišljenja vještaka, sudionici postupka mogu
sklopiti nagodbu o visini doplata u novcu odnosno broju novoizdanih
dionica društva preuzimatelja koje će pripasti dioničarima pripojenog
društva.

\(7\) Protiv odluke suda koji je odlučivao o zahtjevu, dopuštena je
žalba u roku od mjesec dana, koju mogu podnijeti društvo preuzimatelj i
svaki dioničar koji je postavio zahtjev, a ako je sud dopustio da
umjesto doplata u novcu društvo preuzimatelj izda nove dionice, tada i
dioničari društva preuzimatelja kojima su zbog toga umanjena prava.

\(8\) Predujam troškova postupka dužno je platiti društvo preuzimatelj,
ali svaka stranka predujmljuje troškove svojih zastupnika u postupku.
Utvrdi li sud da je omjer zamjene dionica prenisko odmjeren i odredi
novi, naredit će društvu preuzimatelju da drugim sudionicima u postupku
nadoknadi troškove potrebne za vođenje postupka.

\(9\) Na sudsko ispitivanje iznosa doplata u novcu na odgovarajući se
način primjenjuju odredbe stavaka 2. do 8. ovoga članka.

##### Pododjeljak 2. Spajanje

Članak 533. (NN [136/24](https://www.zakon.hr/cms.htm?id=540088))

\(1\) Pri spajanju dioničkih društava osnivanjem novoga dioničkoga
društva na odgovarajući se način primjenjuju odredbe članka 513. do
518., članka 520. stavka 4., članka 521. stavka 2. i 3., članka 522.
stavka 2. i stavka 5. do 7., članka 523. do 527., članka 529., članka
530. i 532. ovoga Zakona. Svako od društava koja se spajaju smatra se
društvom koje se pripaja, a novo društvo se smatra društvom
preuzimateljem.

\(2\) O spajanju se može odlučivati, tek nakon što je svako od društava
koja se spajaju bilo barem dvije godine upisano u sudskom registru.

\(3\) Za donošenje statuta novoga društva i za izbor članova nadzornoga,
odnosno upravnoga odbora toga društva traže se odobrenja glavnih
skupština društava koja se spajaju. Na odgovarajući način primjenjuju se
odredbe članka 280. stavaka 2., 3. i 4. i članka 516. stavka 2. i 3.
ovoga Zakona.

\(4\) Za osnivanje novoga društva na odgovarajući se način primjenjuju
odredbe članka 6., članka 173. stavka 3. i 4., članka 178. stavka 1.,
članka 180. stavka 1. i 4. i članka 189. ovoga Zakona, a ako se
dioničari odreknu revizije pripajanja i odredba članka 182. stavka 2.
ovoga Zakona. U statut novoga društva moraju se preuzeti utvrđenja o
posebnim pogodnostima, troškovima osnivanja, ulozima u stvarima i u
pravima i o njihovom preuzimanju, sadržana u statutima društava koja se
spajaju.

\(5\) Društva koja se spajaju moraju podnijeti prijavu za upis u sudski
registar novoga društva sudu na čijem području to društvo treba da ima
sjedište. Upisom novoga društva u sudski registar imovina društava koja
se spajaju i njihove obveze prelaze na novo društvo. Ako se pri tome na
strani novoosnovanoga društva nađu obveze iz dvostranoobveznih ugovora
koje do trenutka spajanja nijedno od društava koja se spajaju nije
potpuno ispunilo, a koje su međusobno nespojive ili čije bi ispunjenje
bilo za društvo preuzimatelja posebno nepravično, njihov se opseg
pravično određuje, uzimajući u obzir ugovorna prava svih strana.

\(6\) Upisom novoga društva u sudski registar prestaju društva koja se
spajaju. Nije potrebno posebno brisanje društava koja se spajaju u
sudskom registru. Dioničari društava koja se spajaju upisom u registar
postaju dioničari novoga društva. To ne vrijedi, ako jedno od društava
koja se spajaju drži vlastite dionice ili ih drži netko treći, u svoje
ime, ali za račun toga društva.

\(7\) U objavi upisa novoga društva treba osim njegova sadržaja navesti:

1\. utvrđenja da dioničar može tražiti da mu se dionice koje glase na
donositelja zamijene za dionice koje glase na ime, ako je u statutu
društva predviđeno to njegovo pravo te utvrđenja iz odredaba članka 173.
stavka 3. točke 5., 6. i 7., članka 174. stavka 2. i članka 175. ovoga
Zakona,

2\. ime i prezime, osobni identifikacijski broj i prebivalište članova
prvog nadzornog, odnosno upravnog odbora,

3\. odredbe ugovora o spajanju koje se odnose na broj dionica, a ako
postoji više rodova dionica, i o rodu dionica koje novo društvo daje
dioničarima društava koja se spajaju, te o načinu i vremenu dodjele tih
dionica.

Istovremeno mora se objaviti da je kod suda moguć uvid u sve isprave
koje su mu uručene zajedno s prijavom za upis.

\(8\) Novo društvo mora podnijeti prijave za upis spajanja u sudske
registre svih društava koja se spajaju. Spajanje društava može se
upisati tek nakon što se upiše novo društvo.

\(9\) Ako je novo društvo upisano u sudski registar, nedostaci u
postupku spajanja ne utječu na valjanost spajanja.

#### Odjeljak 2. PRIPAJANJE DIONIČKOGA DRUŠTVA DRUŠTVU S OGRANIČENOM ODGOVORNOŠĆU

Članak 534. (NN [130/23](https://www.zakon.hr/cms.htm?id=58588))

\(1\) Jedno ili više dioničkih društava mogu se pripojiti društvu s
ograničenom odgovornošću prijenosom cijele imovine na to društvo u
zamjenu za stjecanje udjela u društvu s ograničenom odgovornošću.

\(2\) Ako iz stavka 3. i 4. ovoga članka ne proizlazi što drugo, na
pripajanje na odgovarajući se način primjenjuju odredbe članka 529.,
članka 530., članka 532. članka 535. stavka 2. i članka 536. do 545.
ovoga Zakona. Odredbe koje se odnose na članove uprave i članove društva
s ograničenom odgovornošću kojemu se dioničko društvo pripaja
primjenjuju se na upravu, odnosno izvršne direktore i glavnu skupštinu
dioničkoga društva. U popisu članova društva koji se prilaže prijavi za
upis u sudski registar moraju se navesti nepoznati dioničari s naznakom
isprava o dionicama na koje otpadaju odgovarajući udjeli u društvu s
ograničenom odgovornošću. Zaključna financijska izvješća društva koje se
pripaja ne treba objaviti.

\(3\) Za odluku skupštine o pripajanju, dužnost uprave društva s
ograničenom odgovornošću glede objave sastava nadzornog, odnosno
upravnog odbora, zamjenu dionica i prava dioničara koji su protiv
pripajanja na odgovarajući se način primjenjuju odredbe članka 516.
stavka 2, članka 517., stavka 2. točke 1. i stavka 4. do 6., članka 549.
stavka 2, članka 557. stavka 2. i 3., članka 559., članka 561. točke 4.
i članka 562. ovoga Zakona.

\(4\) Članovi uprave, odnosno izvršni direktori i članovi nadzornog,
odnosno upravnog odbora dioničkoga društva odgovaraju kao solidarni
dužnici za štetu ako je ona pripajanjem pričinjena društvu, dioničarima
i vjerovnicima društva. Za štetu ne odgovaraju oni članovi tih organa
koji su pri reviziji imovinskog stanja društva i pri sklapanju ugovora o
pripajanju postupali s dužnom pozornošću.

#### Odjeljak 3. PRIPAJANJE I SPAJANJE DRUŠTAVA S OGRANIČENOM ODGOVORNOŠĆU

Pojam

Članak 535.

\(1\) Jedno ili više društava s ograničenom odgovornošću mogu se
pripojiti drugome društvu s ograničenom odgovornošću bez da se provede
postupak likvidacije prijenosom cijele imovine jednoga ili više društava
(pripojenih društava) drugome društvu (društvu preuzimatelju) u zamjenu
za udjele u tome društvu.

\(2\) Dva ili više društava s ograničenom odgovornošću mogu se spojiti
bez da se provede postupak likvidacije osnivanjem novoga društva s
ograničenom odgovornošću na koje prelazi cijela imovina svakoga od
društava koja se spajaju u zamjenu za udjele u novome društvu.

\(3\) Pripajanje i spajanje je dopušteno i onda kada je donesena odluka
o prestanku društva koje se pripaja ili odluke o prestanku nekih od
društava koja se spajaju a moglo se odlučiti da se ona nastave.

##### Pododjeljak 1. Pripajanje

Odluka članova svakoga društva

Članak 536. (NN [130/23](https://www.zakon.hr/cms.htm?id=58588))

\(1\) Ugovor o pripajanju valjan je ako se s njime svojom odlukom
suglase članovi svih društava koja sudjeluju u pripajanju. Skupštine
mogu i prije nego što je ugovor o pripajanju sklopljen odobriti njegov
nacrt koji su usuglasile uprave društava.

\(2\) Za donošenje odluke potrebna je većina od tri četvrtine danih
glasova. Društveni ugovor ne može predvidjeti da je za to potrebna manja
većina. Ako za udjele u društvu preuzimatelju nisu u cjelini uplaćeni
poslovni udjeli, za odluku članova pripojenoga društva moraju glasovati
svi prisutni članovi toga društva. S odlukom se moraju suglasiti i
članovi koji nisu bili prisutni pri donošenju odluke.

\(3\) Odluka se donosi u obliku javnobilježničke isprave. Njoj se mora
priložiti ugovor o pripajanju društava.

\(4\) Svakome se članu društva mora na njegov zahtjev bez odgađanja dati
prijepis ili presliku odluke i ugovora o pripajanju.

\(5\) Uprava mora svakome članu društva na njegov zahtjev dati
obavještenja o okolnostima koje su bitne za pripajanje.

Ugovor o pripajanju

Članak 537.

\(1\) Ugovor o pripajanju sklapaju uprave društava koja sudjeluju u
pripajanju, a mora se sklopiti u obliku javnobilježničke isprave.

\(2\) U ugovoru iz stavka 1. ovoga članka mora se odrediti nominalni
iznos svakoga udjela koji se članu pripojenoga društva mora dati u
društvu preuzimatelju.

\(3\) Ako se udjeli koje treba dati po odredbi prethodnoga stavka ovoga
članka pribavljaju povećanjem temeljnoga kapitala i daju prava i obveze
drugačije od postojećih udjela u društvu preuzimatelju, takva odstupanja
se moraju predvidjeti u ugovoru o pripajanju.

\(4\) U ugovoru o pripajanju moraju se posebno odrediti članovi
pripojenoga društva i nominalni iznosi udjela koji već postoje u društvu
preuzimatelju a treba da ih dobe članovi pripojenoga društva.

Povećanje temeljnoga kapitala društva radi toga da se provede pripajanje

Članak 538.

\(1\) Ako društvo preuzimatelj poveća temeljni kapital radi toga da bi
se provelo pripajanje, ne primjenjuju se odredbe članka 457. stavka 5. i
članka 458. stavka 2. točke 1. ovoga Zakona te odredba o pružanju dokaza
uplate iz stavka 2. točke 2. istoga članka ovoga Zakona.

\(2\) Prijavi koja se podnosi sudu za upis u sudski registar uz isprave
navedene u članku 458. stavku 2. točki 2. i 3. ovoga Zakona prilažu se
ugovor o pripajanju i zapisnici u kojima su sadržane odluke o pripajanju
u originalu ili u javno ovjerenome prijepisu ili preslici.

Primjena odredaba o nastavku osnivanja društva

Članak 538.a

Ako je društvo preuzimatelj upisano u sudski registar kraće od dvije
godine, na pripajanje se na odgovarajući način primjenjuju odredbe
članka 441. stavka 1. točke 10. ovoga Zakona.

Provođenje pripajanja

Članak 539. (NN [130/23](https://www.zakon.hr/cms.htm?id=58588))

\(1\) Društvo preuzimatelj ne smije povećati temeljni kapital da bi
provelo pripajanje utoliko, ukoliko:

1\. drži poslovne udjele društva koje se pripaja,

2\. društvo koje se pripaja drži vlastite poslovne udjele,

3\. društvo koje se pripaja drži poslovne udjele društva preuzimatelja
koji nisu u potpunosti uplaćeni, a trebalo ih je uplatiti.

\(2\) Društvo preuzimatelj ne mora povećati temeljni kapital:

1\. utoliko, ukoliko drži vlastite poslovne udjele,

2\. utoliko, ukoliko društvo koje se pripaja drži poslovne udjele
društva preuzimatelja koji su potpuno uplaćeni,

3\. ako sve udjele svih društava koja sudjeluju u pripajanju drži ista
osoba ili ako iste osobe drže udjele u istom omjeru u svim društvima
koja sudjeluju u pripajanju, osim ako bi to bilo protivno pravilima o
zabrani vraćanja uloga i o zabrani oslobođenja od obveze uplate iz
članka 398. stavka 3. i članka 406. stavka 1. ovoga Zakona.

\(3\) S držanjem poslovnih udjela od strane društva izjednačava se
slučaj kada ih za račun toga društva drži netko treći.

\(4\) Ako društvo preuzimatelj plaća doplate u novcu, one ne smiju
prelaziti deseti dio ukupnoga nominalnoga iznosa danih poslovnih udjela
u tome društvu.

Prijava za upis pripajanja u sudski registar

Članak 540.

\(1\) Svako društvo mora registarskome sudu podnijeti prijavu za upis
pripajanja društva u sudski registar u kojemu je ono upisano.

\(2\) Pri podnošenju prijave članovi uprave moraju izjaviti da odluke o
pripajanju nisu pobijane u za to propisanome roku ili da je pobijanje
pravomoćno odbijeno. U slučaju iz treće rečenice stavka 2. članka 536.
ovoga Zakona članovi uprave pripojenoga društva moraju izjaviti da su se
s odlukom o pripajanju društava suglasili svi članovi društva. Prijavi
se prilažu u originalu ili u javno ovjerenome prijepisu ili presliki
ugovor o pripajanju, zapisnici s odlukama o pripajanju, a ako je za
pripajanje potrebno odobrenje državnog organa, i to odobrenje.

\(3\) Prijavi za upis u sudski registar u kojemu je upisano pripojeno
društvo moraju se priložiti i zaključna financijska izvješća toga
društva. Za ta izvješća na odgovarajući se način primjenjuju propisi o
godišnjim financijskim izvješćima i o reviziji tih izvješća. Ona se ne
moraju objaviti.

.(4) Prijavi za upis u sudski registar u kojemu je upisano društvo
preuzimatelj prilaže se i popis članova društva potpisan od strane
članova uprave.

Upis pripajanja

Članak 541. (NN [34/22](https://www.zakon.hr/cms.htm?id=51850))

\(1\) Pripajanje se može upisati u sudski registar u kojemu je upisano
društvo preuzimatelj tek nakon što se to upiše u sudski registar u
kojemu je upisano pripojeno društvo. Ako je radi provedbe pripajanja
povećan temeljni kapital društva preuzimatelja, pripajanje se ne može
upisati u sudski registar prije nego što se u taj registar upiše
povećanje temeljnoga kapitala.

\(2\) Upisom pripajanja u sudski registar suda sjedišta društva
preuzimatelja, imovina pripojenog društva i njegove obveze prelaze na
društvo preuzimatelja. Društvo preuzimatelj sveopći je pravni sljednik
pripojenog društva. Ako je podnesen prijedlog za otvaranje stečajnog
postupka nad pripojenim društvom, a o prijedlogu još nije odlučeno u
trenutku upisa pripajanja u sudski registar u kojem je upisano društvo
preuzimatelj, odluka o prijedlogu za otvaranje stečajnog postupka
donijet će se u odnosu na društvo preuzimatelja. Ako je u trenutku upisa
pripajanja u sudski registar u kojem je upisano društvo preuzimatelj nad
pripojenim društvom pokrenut prethodni postupak u skladu s odredbama
propisa zakona kojim se uređuje stečajni ili drugi odgovarajući
postupak, taj će se postupak nastaviti nad društvom preuzimateljem. Ako
se pri tome na strani društva preuzimatelja nađu obveze iz
dvostranoobveznih ugovora koje do trenutka pripajanja nijedna strana
nije potpuno ispunila, a koje su međusobno nespojive ili čije bi
ispunjenje bilo za društvo preuzimatelja posebno nepravično, njihov se
opseg pravično određuje, uzimajući u obzir ugovorna prava svih strana.

\(3\) Pripojeno društvo prestaje s danom upisa pripajanja u sudski
registar u kojemu je upisano društvo preuzimatelj. Nije potrebno da se
ono posebno briše iz sudskog registra. Upisom pripajanja članovi
pripojenoga društva postaju članovima društva preuzimatelja.

\(4\) Upisom pripajanja u sudski registar uklanja se nedostatak ako
ugovor o pripajanju nije sklopljen u obliku javnobilježničke isprave.

\(5\) Sud koji vodi sudski registar u kojemu je upisano društvo
preuzimatelj mora po službenoj dužnosti izvijestiti sud koji vodi
registar u kome je upisano pripojeno društvo o danu kada je pripajanje
bilo upisano. Po primitku toga priopćenja sud sjedišta pripojenog
društva mora po službenoj dužnosti upisati u registar zabilježbu kada je
pripajanje upisano u registar suda sjedišta društva preuzimatelja i
poslati tome sudu na čuvanje sve isprave društva koje se kod njega
nalaze.

Zaštita vjerovnika

Članak 542.

\(1\) Vjerovnicima društava koja sudjeluju u pripajanju mora se dati
osiguranje, ako se u tu svrhu jave u roku od šest mjeseci od
objavljivanja upisa pripajanja u sudski registar u koji je upisano ono
društvo čiji su vjerovnici, a ne mogu tražiti da im se podmire tražbine.
To pravo imaju vjerovnici društva preuzimatelja samo onda ako mogu
dokazati da je pripajanjem društava ugroženo ispunjenje njihovih
tražbina. Vjerovnike se mora u objavi upisa pripajanja upozoriti na to
njihovo pravo.

\(2\) Pravo da zahtijevaju davanje osiguranja nemaju vjerovnici koji u
slučaju stečaja imaju prvenstveno pravo namirenja iz stečajne mase.

Polazna vrijednost društva preuzimatelja

Članak 543.

\(1\) Vrijednosti iskazane u izvještaju o financijskom položaju
pripojenoga društva iskazuju se u izvještaju o financijskom položaju
društva preuzimatelja u skladu s odgovarajućim propisima o
računovodstvu.

\(2\) Ako društvo preuzimatelj poveća temeljni kapital društva radi toga
da provede pripajanje i pređe li ukupni nominalni iznos udjela koji se
daju članovima pripojenoga društva za prenesenu imovinu toga društva ili
veći iznos za koji su oni izdani uključujući i plaćanja u novcu
vrijednost predmeta imovine pojedinačno navedenih u izvještaju o
financijskom položaju, razliku se mora prikazati kao nematerijalnu
imovinu.

Odgovornost za štetu članova organa pripojenoga društva

Članak 544.

\(1\) Članovi uprave, a ako postoji nadzorni odbor, i članovi toga
odbora pripojenoga društva obvezni su kao solidarni dužnici da nadoknade
štetu, koju pripajanjem pretrpe to društvo, njegovi članovi i
vjerovnici. Za štetu ne odgovaraju oni članovi uprave ni nadzornog
odbora koji su pri reviziji imovinskog stanja društva i pri sklapanju
ugovora o pripajanju postupali s dužnom pozornošću.

\(2\) Za zahtjeve iz stavka 1. ovoga članka, kao i za sve druge zahtjeve
koji se podignu za i protiv pripojenoga društva smatra se kao da to
društvo i dalje postoji. Utoliko se tražbine i obveze pripajanjem ne
sjedinjuju.

\(3\) Zahtjevi koji se temelje na odredbama stavka 1. i 2. ovoga članka
zastaruju za pet godina od dana objave upisa pripajanja u sudski
registar u kojemu je upisano pripojeno društvo.

Ostvarenje prava na naknadu štete

Članak 545. (NN [110/15](https://www.zakon.hr/cms.htm?id=39353))

\(1\) Zahtjevi iz članka 544. stavka 1. i 2. ovoga Zakona mogu se
ostvariti samo preko posebnoga zastupnika kojega na prijedlog nekoga
člana ili vjerovnika pripojenoga društva postavlja sud. Prijedlog mogu
postaviti samo oni vjerovnici koji ne mogu tražiti namirenje od društva
preuzimatelja.

\(2\) Zastupnik mora, navodeći svrhu svoga postavljenja, pozvati članove
i vjerovnike pripojenoga društva da u primjerenome roku, koji mora
iznositi najmanje mjesec dana, prijave svoje zahtjeve iz članka 542.
stavka 1. i 2. ovoga Zakona. Poziv treba dostaviti sudskom registru radi
objave na internetskoj stranici na kojoj se nalazi sudski registar, a
ako društvo ima svoje glasilo, i u tome glasilu.

\(3\) Iznos, koji se ostvarenjem zahtjeva dobije od pripojenoga društva,
zastupnik mora upotrijebiti za podmirenje vjerovnika toga društva, ako
ih već nije podmirilo društvo preuzimatelj ili im ono nije dalo neko
osiguranje. Ostatak se dijeli članovima društva. Za podjelu na
odgovarajući se način primjenjuju odredbe članka 380. ovoga Zakona.
Vjerovnici i članovi koji se na vrijeme ne prijave, ne uzimaju se u
obzir pri podjeli.

\(4\) Posebni zastupnik ima pravo na naknadu primjerenih izdataka kao i
na nagradu za svoj rad. Izdatke i nagradu utvrđuje sud po slobodnoj
ocjeni prema okolnostima svakog pojedinog slučaja i određuje u kojem
opsegu treba da ih snose članovi društva i vjerovnici kojih se to tiče.
Na temelju pravomoćne odluke suda može se tražiti prisilno izvršenje.

Valjanost i učinak pripajanja

Članak 546. (NN [130/23](https://www.zakon.hr/cms.htm?id=58588))

\(1\) Tužba za pobijanje odluke skupštine o pripajanju ili tužba za
utvrđenje njezine ništetnosti može se podnijeti u roku od 30 dana od
donošenja odluke.

\(2\) Ako je pripajanje upisano u sudski registar sjedišta društva
preuzimatelja, nedostaci u postupku pripajanja ne utječu na pravne
posljedice pripajanja iz članka 541. stavaka 2. i 3. ovoga Zakona.

\(3\) Nakon nastanka pravnih posljedica pripajanja, osoba koja zbog
odredbe stavka 1. ovoga članka više ne može pobijati odluku skupštine o
pripajanju ili tražiti da se utvrdi njezina ništetnost može podnijeti
tužbu sa zahtjevom za naknadu štete. Taj se zahtjev uvijek podnosi
protiv društva preuzimatelja.

Sudsko ispitivanje omjera zamjene udjela i doplata u novcu

Članak 547. (NN [130/23](https://www.zakon.hr/cms.htm?id=58588))

\(1\) Odluka kojom je skupština društva odobrila ugovor o pripajanju ne
može se pobijati zbog toga što je omjer zamjene udjela ili iznos doplata
u novcu iz članka 539. stavka 4. ovoga Zakona neprimjereno utvrđen ili
zbog toga što nisu pružene primjerene informacije u vezi s omjerom
zamjene udjela ili s iznosima doplata u novcu. Ako je omjer zamjene
udjela neprimjereno prenisko odmjeren, sud može na temelju zahtjeva
odrediti da se doplate iznosi koji ne mogu prelaziti deseti dio
nominalnih iznosa danih udjela.

\(2\) Zahtjev može postaviti svaki član pripojenoga društva, koji bi
imao pravo pobijati odluku ali je to njegovo pravo isključeno prvom
rečenicom prethodnoga stavka ovoga članka. Zahtjev se može postaviti u
roku od mjesec dana od dana kada se smatra da je objavljen upis
pripajanja u sudski registar u koji je upisano pripojeno društvo.
Članovi društva koji nisu postavili zahtjev ne mogu iz odluke suda
izvoditi nikakva prava. Sud mora objaviti da je podnesen zahtjev za
doplatu zbog prenisko odmjerenog omjera zamjene udjela. U roku od mjesec
dana od objave da je zahtjev podnesen, članovi koji na to imaju pravo
mogu podnijeti svoje zahtjeve za doplatom. Na to njihovo pravo mora ih
se upozoriti u objavi. Na odgovarajući se način primjenjuju odredbe
članka 532. stavaka 3. do 9. ovoga Zakona.

##### Pododjeljak 2. Spajanje

Članak 548. (NN [130/23](https://www.zakon.hr/cms.htm?id=58588))

\(1\) Pri spajanju društava s ograničenom odgovornošću na odgovarajući
se način primjenjuju odredbe članka 536., članka 537. stavka 1. i 2.,
članka 540., članka 541. stavka 4. i 5. i članka 542. do 546. ovoga
Zakona. Svako od društava koja se spajaju smatra se društvom kojega se
pripaja, a novo društvo se smatra društvom preuzimateljem.

\(2\) Društveni ugovor novoga društva valjan je tek nakon što se s njime
odlukom suglase članovi u svakome od društava koja se spajaju. Glede
toga na odgovarajući se način primjenjuju odredbe prve i druge rečenice
stavka 2. te stavka 3. i 4. članka 536. ovoga Zakona. Ti se propisi
odgovarajuće primjenjuju i glede imenovanja članova nadzornog odbora
novoga društva koje treba da imenuju članovi društava koja se spajaju.

\(3\) Na osnivanje novoga društva na odgovarajući se način primjenjuju
odredbe članka 6., članka 387. stavka 1. i članka 395. ovoga Zakona.
Utvrđenja sadržana u društvenim ugovorima svakoga od spojenih društava o
posebnim pogodnostima, troškovima osnivanja, uplatama poslovnih udjela u
stvarima i u pravima moraju se preuzeti u društveni ugovor novoga
društva.

\(4\) Društva koja se spajaju moraju podnijeti prijavu za upis u sudski
registar novoga društva sudu na čijem području to društvo treba da ima
sjedište. Upisom novoga društva u sudski registar imovine društava koja
se spajaju i njihove obveze prelaze na novo društvo. Ako se pri tome na
strani novoosnovanoga društva nađu obveze iz dvostranoobveznih ugovora,
koje do trenutka spajanja nijedna strana nije potpuno ispunila, koje su
međusobno nespojive čije bi ispunjenje bilo za novoosnovano društvo
posebno nepravično, njihov se opseg pravično određuje, uzimajući u obzir
ugovorna prava svih strana.

\(5\) Upisom novoga društva u sudski registar prestaju društva koja su
se spojila. Nije potrebno posebno brisanje društava koja su se spojila u
sudskom registru. Članovi društava koja su se spojila upisom spajanja
postaju članovi novoga društva.

\(6\) U objavi upisa novoga društva moraju se osim sadržaja upisa
navesti:

1\. imena i prezimena, njihovi osobni identifikacijski brojevi i
prebivališta članova prvoga nadzornoga odbora ako društveni ugovor
predviđa da takav odbor postoji ili je propisano zakonom da društvo mora
imati nadzorni odbor,

2\. odredbe društvenog ugovora o načinu kako će društvo objavljivati
priopćenja.

\(7\) Novo društvo mora prijaviti spajanje društava radi upisa u
odgovarajuće sudske registre. Spajanje se može upisati u registrima tih
društava tek nakon što se u sudski registar upiše novo društvo.

#### Odjeljak 4. PRIPAJANJE DRUŠTVA S OGRANIČENOM ODGOVORNOŠĆU DIONIČKOME DRUŠTVU

Članak 549.

\(1\) Jedno ili više društava s ograničenom odgovornošću mogu se bez
provođenja likvidacije pripojiti dioničkome društvu prijenosom cijele
imovine svakoga društva na dioničko društvo u zamjenu za dionice toga
društva.

\(2\) Ako iz druge i treće rečenice ovoga stavka te iz stavaka 3. i 4.
ovoga članka ne proizlazi što drugo, na pripajanje se na odgovarajući
način primjenjuju odredbe članka 512. stavka 3., članka 513. do 524. i
članka 526. do 532. ovoga Zakona. Prijava ugovora o pripajanju u sudski
registar (članak 517. stavak 1.) i stavljanje na uvid isprava (članak
517. stavak 2.) nisu potrebni za društva s ograničenom odgovornošću.
Postavljanje revizora pripajanja (članak 515.) potrebno je samo ako to
traži netko od članova društva s ograničenom odgovornošću. Odredbe koje
se odnose na upravu, odnosno izvršne direktore i glavnu skupštinu
dioničkoga društva na odgovarajući se način primjenjuju na upravu i
skupštinu društva s ograničenom odgovornošću.

\(3\) Odluka skupštine društva s ograničenom odgovornošću o pripajanju
donosi se većinom od tri četvrtine danih glasova. Društvenim ugovorom
može se za to predvidjeti veća većina i ispunjenje drugih pretpostavki.
Odluka se mora donijeti u obliku javnobilježničkoga akta.

\(4\) Odluka o pripajanju može se donijeti samo onda, ako je dioničko
društvo već dvije godine upisano u sudskom registru.

\(5\) Članovi uprave i, ako društvo ima nadzorni odbor, članovi
nadzornoga odbora društva s ograničenom odgovornošću dužni su solidarno
nadoknaditi štetu koja pripajanjem nastane društvu, njegovim članovima i
vjerovnicima. Od odgovornosti se oslobađaju članovi uprave i članovi
nadzornoga odbora koji su kod revizije imovinskog stanja društva i pri
sklapanju ugovora o pripajanju pokazali pozornost urednog člana uprave.
Na odgovarajući način primjenjuju se odredbe članka 526. stavka 2. i 3.
i članka 527. ovoga Zakona.

\(6\) Na pripajanje na odgovarajući se način primjenjuju odredbe članka
567., članka 569. točke 4. i članka 570. ovoga Zakona.

#### Odjeljak 4.a PREKOGRANIČNA PRIPAJANJA I SPAJANJA

Pojam prekograničnog pripajanja i spajanja

Članak 549.a (NN [130/23](https://www.zakon.hr/cms.htm?id=58588))

\(1\) Prekogranično je pripajanje u smislu odredaba ovoga Zakona ono
pripajanje u kojem je barem jedno od društava koja sudjeluju u
pripajanju (pripojeno društvo ili društvo preuzimatelj) valjano osnovano
po pravu Republike Hrvatske, a barem je jedno od društava koja sudjeluju
u pripajanju društvo kapitala iz Priloga II. Direktive (EU) 2017/1132,
koje je valjano osnovano po pravu druge države Europske unije ili države
koja je stranka ugovornica Ugovora o europskom ekonomskom prostoru.

\(2\) Prekogranično je spajanje u smislu odredaba ovoga Zakona ono
spajanje u kojem je barem jedno od društava koja sudjeluju u spajanju
dioničko društvo ili društvo s ograničenom odgovornošću valjano osnovano
po pravu Republike Hrvatske, a barem je jedno od društava koja sudjeluju
u spajanju društvo kapitala iz Priloga II. Direktive (EU) 2017/1132,
koje je valjano osnovano po pravu druge države Europske unije ili države
koja je stranka ugovornica Ugovora o europskom ekonomskom prostoru.
Odredbe ovoga odjeljka o prekograničnim pripajanjima na odgovarajući se
način primjenjuju na prekogranična spajanja.

\(3\) Odredbe ovoga Zakona o prekograničnim pripajanjima i spajanjima ne
primjenjuju se na pripajanja i spajanja u kojima sudjeluje:

-- zadruga, pa i kada prema pravu druge države ispunjava uvjete iz
članka 119. stavka 1. Direktive (EU) 2017/1132,

-- društvo u postupku likvidacije koje je počelo s diobom imovine svojim
članovima,

-- društvo nad kojim je otvoren stečajni ili predstečajni postupak, kao
i postupak izvanredne uprave u trgovačkim društvima od sistemskog
značaja za Republiku Hrvatsku, odnosno društvo nad kojim je otvoren
odgovarajući postupak u drugim državama članicama,

-- društvo na koje se primjenjuju instrumenti sanacije, sanacijske
ovlasti ili sanacijski mehanizmi predviđeni Zakonom o sanaciji kreditnih
institucija i investicijskih društava, odnosno društvo na koje se
primjenjuju odgovarajući instrumenti, ovlasti ili mehanizmi drugih
država članica,

-- društvo čiji je cilj zajedničko ulaganje kapitala prikupljenog od
javnosti, koje posluje prema načelu razdiobe rizika i čiji se udjeli, na
zahtjev imatelja tih udjela, neposredno ili posredno, otkupljuju ili
isplaćuju iz imovine tog društva, što uključuje i radnje koje to društvo
poduzme da bi osiguralo da vrijednost njegovih udjela na burzi ne
odstupa značajno od vrijednosti njegove neto imovine.

\(4\) Odredbe ovoga Zakona o prekograničnim pripajanjima primjenjuju se
na odgovarajući način i ako je jedno od pripojenih društava valjano
osnovano i ima registrirano sjedište u državi koja nije članica Europske
unije niti je stranka ugovornica Ugovora o europskom ekonomskom
prostoru, pod uvjetom da je u takvom pripajanju, društvo preuzimatelj
valjano osnovano po pravu Republike Hrvatske i ima registrirano
sjedište, središnje mjesto upravljanja ili središnje mjesto poslovanja u
Republici Hrvatskoj.

\(5\) Ako odredbama ovoga Odjeljka Zakona nije određeno drugačije, na
prekogranična se pripajanja na odgovarajući način primjenjuju odredbe
Odjeljaka 1. do 4. Glave VII. ovoga dijela Zakona.

Zajednički plan pripajanja

Članak 549.b (NN [130/23](https://www.zakon.hr/cms.htm?id=58588))

\(1\) Organi ovlašteni za zastupanje društava koja sudjeluju u
pripajanju sastavljaju zajednički plan pripajanja, koji mora sadržavati
sljedeće podatke:

1\. pravni oblik, tvrtku i registrirano sjedište svih društava koja
sudjeluju u pripajanju,

2\. omjer zamjene dionica odnosno udjela te iznose doplata u novcu,

3\. pojedinosti o prijenosu dionica, odnosno udjela na društvo
preuzimatelja,

4\. očekivane učinke pripajanja na zaposlenost,

5\. vrijeme od kada stjecatelji dionica u društvu preuzimatelju imaju
pravo na dio dobiti društva i sve pojedinosti glede toga prava,

6\. od kada radnje pripojenog društva vrijede kao da su poduzete za
račun društva preuzimatelja,

7\. prava koja društvo preuzimatelj daje članovima društva koji imaju
posebna prava, kao i imateljima drugih vrijednosnih papira, odnosno
mjere koje se u odnosu na te osobe predlažu,

8\. posebne pogodnosti koje se daju članovima organa upravljanja i
nadzora društava koja sudjeluju u pripajanju,

9\. statut odnosno društveni ugovor društva preuzimatelja,

10\. ako je to potrebno, obavijesti o postupcima prema kojima se
određuje suodlučivanje zaposlenih u društvu preuzimatelju,

11\. obavijesti o procjeni vrijednosti imovine i obveza koji se prenose
na društvo preuzimatelja,

12\. danu na koji se odnose računi dobiti i gubitka koji se uzimaju u
obzir za određivanje uvjeta pripajanja,

13\. pojedinosti o ponudi naknade u gotovini članovima društava koja
sudjeluju u pripajanju,

14\. sredstva osiguranja vjerovnika koja su ponuđena vjerovnicima.

\(2\) Ako sve dionice, odnosno udjele u pripojenome društvu drži društvo
preuzimatelj, zajednički plan pripajanja ne mora sadržavati podatke iz
točki 2, 3. i 5. prethodnoga stavka ovoga članka.

\(3\) Zajednički plan pripajanja mora biti sastavljen u obliku
javnobilježničke isprave.

Objava zajedničkog plana pripajanja

Članak 549.c (NN [130/23](https://www.zakon.hr/cms.htm?id=58588))

\(1\) Društvo koje sudjeluje u prekograničnom pripajanju mora
registarskom sudu podnijeti prijavu za upis namjere provođenja
prekograničnog pripajanja prilikom objave poziva za glavnu skupštinu
odnosno skupštinu koja treba odlučiti o pripajanju, a najkasnije mjesec
dana prije njezina održavanja. Uz namjeru provođenja prekograničnog
pripajanja u sudski registar upisuje se obavijest članovima društva,
vjerovnicima društva, radničkom vijeću odnosno radnicima ako to vijeće
nije u društvu utemeljeno, da društvu mogu podnijeti primjedbe na
zajednički plan pripajanja najkasnije pet dana prije održavanja glavne
skupštine odnosno skupštine na kojoj će se odlučivati o pripajanju.
Prijavi za upis namjere prekograničnog pripajanja prilažu se zajednički
plan pripajanja, izvješće o pripajanju te izvješće revizora pripajanja
iz članka 515. ovoga Zakona, pri čemu se iz izvješća revizora mogu
isključiti one informacije koje društvo smatra povjerljivim. Ove isprave
moraju biti dostupne bez naknade na internetskoj stranici na kojoj se
nalazi sudski registar te putem sustava povezivanja registara.

\(2\) U objavi upisa provođenja prekograničnog pripajanja moraju se
posebno navesti sljedeći podaci:

1\. obavijest o tome da je zajednički plan pripajanja dostavljen sudskom
registru,

2\. pravni oblik, tvrtka i registrirano sjedište svih društava koja
sudjeluju u pripajanju,

3\. podaci o registrima u kojima su upisana društva koja sudjeluju u
pripajanju,

4\. naznaka o tome na koji je način predviđeno da vjerovnici, članovi i
radnici društava koja sudjeluju u pripajanju mogu ostvariti svoja prava,

5\. pojedinosti o internetskim stranicama na kojima se bez naknade mogu
dobiti dokumenti iz stavka 1. ovoga članka.

\(3\) Objava plana pripajanja nije potrebna ako je od saziva glavne
skupštine pa do njezina zaključenja zajednički plan pripajanja cijelo
vrijeme dostupan na internetskoj stranici društva s koje ga je moguće
preuzeti bez naknade. U tom slučaju u pozivu na glavnu skupštinu
dioničare se mora upozoriti da je taj plan dostupan na internetskoj
stranici društva s koje ga mogu preuzeti bez naknade, a poziv mora
sadržavati i podatke iz stavka 2. ovoga članka.

\(4\) Obveza je društva koje sudjeluje u pripajanju da dokumente iz
stavka 1. ovoga članka dostavi u odnosu za sva ostala društva koja
sudjeluju u pripajanju.

\(5\) Ako se za valjanost pripajanja ne traži odobrenje glavne skupštine
odnosno skupštine društva, dokumenti iz stavka 1. ovoga članka trebaju
biti dostupni najkasnije mjesec dana prije održavanja glavne skupštine
odnosno skupštine drugih društava koja sudjeluju u pripajanju.

Izvješće o pripajanju

Članak 549.d (NN [130/23](https://www.zakon.hr/cms.htm?id=58588))

\(1\) Organi upravljanja svakog društva koje sudjeluje u pripajanju
moraju sastaviti izvješće o pripajanju u kojem se pripajanje obrazlaže
pravno i gospodarski, objašnjavaju se posljedice za buduće poslovanje
društva te se navode posljedice koje će ono imati na članove društava
koja sudjeluju u pripajanju, vjerovnike i radnike. Društvo može
sastaviti jedno izvješće koje obuhvaća posebne odjeljke za članove
društva i za radnike ili dva odvojena izvješća. Odjeljak izvješća za
radnike nije potreban ako društvo ili njegova društva kćeri nemaju
drugih radnika osim članova organa upravljanja. Odjeljak za članove
društva nije potreban ako se svi članovi društva odreknu tog prava.

\(2\) U odjeljku za članove društva osobito treba objasniti:

-- iznos naknade u gotovini i metodama koje su se koristile za izračun,

-- omjer zamjene dionica, odnosno udjela te metode koje su se za to
koristile,

-- posljedice pripajanja za članove društva,

-- prava članova na doplatu u novcu i naknadu u gotovini.

\(3\) U odjeljku za radnike osobito treba objasniti:

-- posljedice pripajanja na radne odnose i mjere za njihovu zaštitu,

-- sve bitne promjene uvjeta zaposlenja ili mjesta poslovanja društva,

-- utjecaj elemenata iz prethodnih točaka ovog stavka na društva kćeri.

\(4\) Izvješće o pripajanju mora zajedno sa zajedničkim planom
pripajanja iz članka 549.b ovoga Zakona biti dostupno u elektroničkom
obliku članovima svih društava koja sudjeluju u pripajanju i njihovim
radnicima, odnosno predstavnicima radnika najkasnije šest tjedana prije
održavanja glavne skupštine odnosno skupštine koja treba odlučiti o
pripajanju, odnosno, ako se za neko društvo ne traži održavanje glavne
skupštine odnosno skupštine, onda prije održavanja glavne skupštine
odnosno skupštine drugih društava. Ako radnici daju svoje mišljenje o
pripajanju, ono se mora priložiti izvješću o pripajanju.

Revizija pripajanja

Članak 549.e

\(1\) Na reviziju pripajanja na odgovarajući se način primjenjuju
odredbe iz članka 515. ovoga Zakona.

\(2\) Revizija pripajanja nije potrebna ako dadu izričitu izjavu o tome
da se odriču revizije pripajanja svi članovi svih društava koja
sudjeluju u pripajanju.

Odluke skupština

Članak 549.f (NN [130/23](https://www.zakon.hr/cms.htm?id=58588))

\(1\) Glavna skupština odnosno skupština svakog od društava koja
sudjeluju u pripajanju mora donijeti odluku kojom se pripajanje odobrava
onom većinom i na način koji se zahtijeva za to društvo.

\(2\) Ako preuzimatelj drži sve dionice, odnosno udjele s pravom glasa u
pripojenom društvu ili ako ista osoba drži izravno ili neizravno sve
dionice, odnosno udjele pripojenog društva, za pripajanje se ne traži
odobrenje glavne skupštine odnosno skupštine pripojenog društva. U tom
slučaju nije potrebno izvješće revizora iz članka 549.e ovoga Zakona, a
zajednički plan pripajanja ne treba sadržavati podatke iz članka 549.b
stavka 1. točaka 2., 3., 5. i 13. ovoga Zakona. Za pripojeno društvo
nije potrebno izraditi izvješće o pripajanju iz članka 549.d ovoga
Zakona u dijelu koji se odnosi na članove pripojenog društva.

\(3\) Ako u pripajanju sudjeluje više pripojenih društava, stavak 2.
ovoga članka primjenjuje se samo za pripojeno društvo u odnosu na koje
su ispunjeni uvjeti iz prve rečenice stavka 2. ovoga članka.

\(4\) Ako društvo preuzimatelj sa sjedištem u Republici Hrvatskoj drži
dionice na koje otpada najmanje devet desetina temeljnoga kapitala
pripojenoga društva, za pripajanje se ne traži odobrenje glavne
skupštine društva preuzimatelja, osim ako dioničari toga društva čiji
udjeli zajedno dosižu najmanje dvadeseti dio temeljnoga kapitala
zahtijevaju da se sazove glavna skupština, koja treba odlučiti o davanju
odobrenja za pripajanje. Dioničare se u objavi iz članka 549.c ovoga
Zakona mora upozoriti na to njihovo pravo. Ako se ne traži održavanje
glavne skupštine, uprava društva preuzimatelja mora u poslovnim
prostorijama društva, najmanje mjesec dana prije održavanja glavne
skupštine pripojenog društva, koja će odlučivati o davanju suglasnosti
na ugovor o pripajanju, staviti dioničarima na uvid:

1\. zajednički plan pripajanja,

2\. godišnja financijska izvješća i izvješća o stanju društava koja
sudjeluju u pripajanju za posljednje tri poslovne godine,

3\. ako se zadnja godišnja financijska izvješća odnose na poslovnu
godinu koja je istekla više od šest mjeseci prije sklapanja ugovora o
pripajanju, i nova takova izvješća na određeni dan od kojega nije
proteklo više od tri mjeseca od dana sklapanja ugovora o pripajanju,

4\. izvješća o pripajanju iz članka 549.d ovoga Zakona,

5\. izvješća o reviziji iz članka 549.e ovoga Zakona.

\(5\) Glavna skupština može uvjetovati svoju suglasnost na pripajanje
time da radnici društva preuzimatelja izričito odobre način
suodlučivanja radnika u tome društvu.

Zaštita članova društava koja sudjeluju u pripajanju

Članak 549.g (NN [130/23](https://www.zakon.hr/cms.htm?id=58588))

\(1\) Članovi društava koja sudjeluju u pripajanju, a koji su glasovali
protiv odluke o pripajanju i izjavili svoje protivljenje u zapisnik mogu
svoje dionice odnosno poslovne udjele zamijeniti za primjerenu novčanu
naknadu.

\(2\) Zahtjev iz stavka 1. ovoga članka član društva mora postaviti
društvu preuzimatelju najkasnije osam dana od održavanja glavne
skupštine odnosno skupštine svog društva.

\(3\) Društvo mora isplatiti novčanu naknadu najkasnije u roku od 30
dana od nastanka pravnih posljedica pripajanja.

\(4\) Odluka kojom je glavna skupština odnosno skupština društva
odobrila ugovor o pripajanju ne može se pobijati zbog toga što je iznos
novčane naknade neprimjereno utvrđen ili zbog toga što nisu pružene
primjerene informacije u vezi s tom naknadom. Na odgovarajući se način
primjenjuju odredbe članka 532. i članka 547. ovoga Zakona.

Zaštita vjerovnika pripojenog društva

Članak 549.h (NN [130/23](https://www.zakon.hr/cms.htm?id=58588))

\(1\) Vjerovnici pripojenog društva čije su tražbine nastale prije
objave zajedničkog plana pripajanja, a u vrijeme njegove objave nisu
dospjele, a koji dokažu da sredstva zaštite vjerovnika predviđena u
zajedničkom plana pripajanja nisu primjerena te da je ispunjenje
njihovih tražbina ugroženo zbog prekograničnog pripajanja mogu u roku od
tri mjeseca od objave zajedničkog plana pripajanja tražiti od suda koji
je nadležan za upis pripajanja u odnosu na ono društvo čiji su
vjerovnici da se pripajanje ne upiše dok društvo vjerovnicima ne da
primjereno osiguranje.

\(2\) Ako sud prihvati zahtjev vjerovnika, odredit će društvu rok u
kojem vjerovnicima mora dati primjereno osiguranje.

\(3\) Ako ne dođe do pripajanja, društvo se oslobađa obveze osiguranja
tražbina koje je dalo vjerovnicima.

Prijava pripajanja u registar pripojenog društva s registriranim
sjedištem u Republici Hrvatskoj

Članak 549.i (NN [130/23](https://www.zakon.hr/cms.htm?id=58588))

\(1\) Za pripojeno društvo koje ima registrirano sjedište u Republici
Hrvatskoj, sud u čijem je registru to društvo upisano, nadležan je za
nadzor svih radnji u postupku pripajanja, utoliko ukoliko se one tiču
toga društva.

\(2\) Uprava, odnosno izvršni direktori pripojenog društva moraju
podnijeti prijavu za upis u sudski registar. U prijavi za upis
pripajanja mora se navesti da traju postupci sudskog ispitivanja omjera
zamjena dionica (članak 532.), odnosno poslovnih udjela (članak 547.) i
o ostvarivanju posebnih prava dioničara (članak 562.), odnosno članova
društva (članak 570.).

\(3\) Sud iz stavka 1. ovoga članka mora pri upisu pripajanja upisati u
registar zabilježbu da će pripajanje biti valjano tek uz ispunjenje
uvjeta koje propisuje pravo države koje je mjerodavno za društvo
preuzimatelja.

\(4\) U objavi upisa pripajanja mora se navesti da traju postupci iz
stavka 2. ovoga članka te napomena iz stavka 3. ovoga članka.

Prijava pripajanja u registar društva preuzimatelja s registriranim
sjedištem u Republici Hrvatskoj

Članak 549.j (NN [130/23](https://www.zakon.hr/cms.htm?id=58588))

\(1\) Za društvo preuzimatelja koje ima registrirano sjedište u
Republici Hrvatskoj, sud u čijem je registru to društvo upisano, odnosno
u koji će biti upisano, nadležan je za nadzor nad provedbom pripajanja,
a osobito mora provjeriti da su društva koja sudjeluju u pripajanju
valjano usvojila zajednički plan pripajanja te da su uređena pitanja o
suodlučivanju zaposlenih.

\(2\) Ako je riječ o pripajanju, prijavu za upis u sudski registar
društva preuzimatelja podnosi njegova uprava, odnosno izvršni direktori
i predsjednik nadzornog odbora ako društvo ima taj organ, a ako se
provodi spajanje, prijavu za upis novonastalog društva podnose
zajednički ovlašteni organi pripojenih društava.

\(3\) Prijavi za upis moraju se priložiti zajednički plan podjele te
potvrdu o pripajanju koju je za svako od pripojenih društava izdalo
nadležno tijelo države u kojoj ono ima sjedište i koja je dostupna kroz
sustav povezivanja registara.

\(4\) O danu upisa pripajanja u registar, sud iz stavka 1. ovoga članka
mora po službenoj dužnosti bez odgađanja obavijestiti sve registre u
kojima su bila upisana pripojena društva.

Učinak pripajanja

Članak 549.k

Ako je registrirano sjedište društva preuzimatelja u Republici
Hrvatskoj, pravne posljedice pripajanja nastupaju upisom pripajanja u
sudski registar toga društva. Ako je registrirano sjedište pripojenog
društva u Republici Hrvatskoj, pravne posljedice pripajanja nastupaju
prema odredbama prava one države u kojoj je registrirano sjedište
društva preuzimatelja.

Potvrda o pripajanju

Članak 549.l (NN [130/23](https://www.zakon.hr/cms.htm?id=58588))

\(1\) U roku od tri mjeseca od podnošenja prijave iz članka 549.i stavka
2. ovoga Zakona registarski sud je dužan ispitati jesu li ispunjene sve
pretpostavke i obavljene sve propisane radnje za prekogranično
pripajanje društava. U slučaju neispunjenja uvjeta iz prethodne rečenice
registarski će sud odbiti upis prekograničnog pripajanja društava u
sudski registar.

\(2\) Ako postoje ozbiljne sumnje da se prekogranično pripajanje provodi
radi zlouporabe ili prijevare koja može dovesti ili čiji je cilj
izbjegavanje odnosno zaobilaženje prava Europske unije ili nacionalnog
prava ili koje se provodi radi počinjenja kaznenog djela, sud može
zahtijevati da mu se dostave i dodatne informacije ili dokumenti, a može
poduzeti i dodatne radnje. Rok iz stavka 1. ovoga članka može se u tom
slučaju produljiti za dodatna tri mjeseca. Utvrdi li sud da se
prekogranično pripajanje provodi u ove svrhe, odbit će zahtjev za upis.

\(3\) Ako zbog složenosti postupka prekograničnog pripajanja u iznimno
opravdanim slučajevima nije moguće provesti ispitivanje u rokovima iz
stavka 1. ili 2. ovoga članka, sud će obavijestiti podnositelja zahtjeva
o razlozima kašnjenja prije isteka tih rokova.

\(4\) U sudski registar iz stavka 1. ovoga članka upisuje se:

1\. broj predmeta pod kojim se u tom registru vodi postupak
prekograničnog pripajanja,

2\. da je udovoljeno svim uvjetima i da su obavljene sve propisane
radnje za prekogranično pripajanje društava.

\(5\) Upis u sudski registar iz stavka 4. ovoga članka ne može se
provesti prije isteka roka iz članka 549.h stavka 1. ovoga Zakona. Ako
je postavljen zahtjev iz članka 549.h stavka 1. ovoga Zakona, upis u
registar iz stavka 4. ovoga članka ne može se provesti:

1\. prije pravomoćnosti odluke kojom se zahtjev odbija ili

2\. prije nego što je vjerovniku dano osiguranje sukladno odluci suda
ili

3\. prije pravomoćnosti odluke kojom se zahtjev djelomično odbija i
prije nego što je vjerovniku dano osiguranje sukladno takvoj odluci
suda.

Društvo mora dokazati da je vjerovniku dano osiguranje, a na zahtjev
suda članovi uprave, odnosno izvršni direktori društva moraju izjaviti
da je vjerovniku dano osiguranje sukladno odluci suda.

\(6\) Po upisu iz stavka 4. ovoga članka registarski sud donosi odluku
kojom potvrđuje da su ispunjene sve pretpostavke i obavljene sve
propisane radnje za prekogranično pripajanje (potvrda o pripajanju).
Takva se potvrda mora učiniti dostupnom putem sustava povezivanja
registara iz članka 22. Direktive (EU) 2017/1132 (dalje u tekstu: sustav
povezivanja registara).

\(7\) Nakon što dobije obavijest o tome da je prekogranično pripajanje
počelo proizvoditi učinke od nadležnog tijela države u kojoj se nalazi
sjedište društva preuzimatelja, registarski sud će upisati u sudski
registar zabilježbu dana valjanosti prekograničnog pripajanja i poslati
tom tijelu elektroničke dokumente koje čuva.

\(8\) Potvrda o pripajanju, koju će izdati nadležno tijelo druge države
članice ili države koja je strana ugovornica Ugovora o europskom
ekonomskom prostoru kroz sustav povezivanja registara, smatra se dokazom
da su ispunjene sve pretpostavke i obavljene sve propisane radnje za
prekogranično pripajanje prema pravu države koja je izdala potvrdu.
Registarski sud ne može provesti upis prekograničnog pripajanja u sudski
registar bez potvrde o pripajanju.

### GLAVA VII.a PODJELA DRUŠTAVA KAPITALA

#### Odjeljak 1. OPĆE ODREDBE

Pojam

Članak 550.a (NN [130/23](https://www.zakon.hr/cms.htm?id=58588))

\(1\) Društvo kapitala može se podijeliti. Podjela se provodi
razdvajanjem ili odvajanjem.

\(2\) Razdvajanje se provodi istodobnim prijenosom svih dijelova imovine
društva koje se dijeli, uz njegov prestanak bez provođenja likvidacije,
na dva ili više novih društava koja se osnivaju radi provođenja
razdvajanja (razdvajanje s osnivanjem) ili na dva ili više društava koja
već postoje (razdvajanje s preuzimanjem).

\(3\) Odvajanje se provodi prijenosom jednog ili više dijelova imovine
društva koje se dijeli, a da to društvo ne prestaje, na jedno ili više
novih društava koja se osnivaju radi provođenja odvajanja (odvajanje s
osnivanjem) ili na jedno ili više društava koja već postoje (odvajanje s
preuzimanjem).

\(4\) Dopušteno je podjelu provesti tako da se dijelovi imovine
istodobno prenose na nova i na društva koja već postoje.

\(5\) Na društva koja se osnivaju radi provođenja podjele (nova društva)
ili na društva koja već postoje (društvo ili društva preuzimatelji)
podjelom prelaze dijelovi imovine, obveze i pravni odnosi društva koje
se dijeli onako kako je to određeno planom podjele.

\(6\) Nova društva odnosno društvo ili društva preuzimatelji sveopći su
pravni sljednici društva koje se dijeli te za obveze društva koje se
dijeli odgovaraju suglasno odredbama ove glave ovoga Zakona.

\(7\) Dioničari ili imatelji poslovnih udjela u društvu koje se dijeli
(članovi društva koje se dijeli) stječu poslovne udjele ili dionice
(udjele) u novim društvima ili društvu ili društvima preuzimateljima
razmjerno udjelima koji su im pripadali u društvu koje se dijeli, ako
što drugo nije predviđeno odredbama ove glave ovoga Zakona. Provodi li
se podjela odvajanjem, podjelu je dopušteno provesti i tako da društvo
koje se dijeli stekne sve udjele u novom društvu ili društvima, odnosno
da stekne udjele u društvu ili društvima preuzimateljima, onako kako je
to određeno planom podjele.

\(8\) Ako broj ili ukupni nominalni iznos udjela jednog člana u društvu
koje se dijeli, odnosno iznos dijela temeljnog kapitala na koji se taj
udio ili udjeli odnose, nije dovoljan da taj član stekne cijeli broj
dionica odnosno najmanje jedan poslovni udio u novim društvima ili
društvima preuzimateljima, tome će članu ta društva isplatiti doplatu u
novcu. Doplata u novcu može iznositi najviše jednu desetinu nominalnog
iznosa udjela koje taj član stječe u novim društvima ili društvima
preuzimateljima odnosno najviše ukupno jednu desetinu temeljnog kapitala
svih novih društava ili društava preuzimatelja zajedno.

\(9\) Doplatu u novcu iz stavka 8. ovoga članka mogu platiti i treće
osobe, ako je to tako predviđeno planom podjele. Provodi li se podjela
odvajanjem, podjelu je dopušteno provesti i tako da društvo koje se
dijeli stekne sve udjele u novom društvu ili društvima, odnosno da
stekne udjele u društvu ili društvima preuzimateljima, onako kako je to
određeno planom podjele. U odnosu na te doplate ne primjenjuje se
ograničenje iz posljednje rečenice stavka 8. ovoga članka.

#### Odjeljak 2. PODJELA S OSNIVANJEM

Plan podjele

Članak 550.b (NN [130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Uprava, odnosno izvršni direktori društva koje se dijeli moraju
izraditi plan podjele.

\(2\) Plan podjele iz stavka 1. ovoga članka mora sadržavati sljedeće
podatke:

1\. tvrtku i sjedište društva koje se dijeli,

1.a prijedlog tvrtke i sjedišta novih društava,

2\. prijedloge statuta odnosno društvenog ugovora novih društava,

2.a ako se provodi podjela odvajanjem, a da se u postupku podjele
mijenjaju odredbe statuta odnosno društvenog ugovora društva koje se
dijeli, prijedlog tih izmjena,

3\. izričitu izjavu o podjeli i prijenosu dijelova imovine na nova
društva s pravnim posljedicama sveopćeg pravnog sljedništva i uz
prijenos članovima društva koje se dijeli udjela u novim društvima u
zamjenu za udjele u društvu koje se dijeli,

4\. omjer zamjene udjela u društvu koje se dijeli za udjele u novim
društvima,

5\. iznos doplate u novcu u slučaju iz članka 550.a stavka 8. ovoga
Zakona te tvrtku i sjedište novog društva odnosno tvrtku ili ime,
prezime i prebivalište treće osobe koja će platiti tu doplatu,

6\. pojedinosti o smanjenju temeljnog kapitala u društvu koje se dijeli,
ako se taj temeljni kapital smanjuje suglasno članku 550.c ovoga Zakona,

7\. pojedinosti o stjecanju udjela u novim društvima te pojedinosti o
tome od kada ti udjeli daju imateljima pravo na sudjelovanje u dobiti,
uz navođenje posebnih uvjeta koji utječu na to pravo,

7.a okvirni terminski plan za provedbu podjele uz naznaku kada se
očekuje nastupanje njezinih učinaka,

8\. vrijeme od kada radnje društva koje se dijeli vrijede kao da su
poduzete za račun novih društava (dan poslovnih učinaka podjele), a s
kojim danom će biti sastavljeni izvještaji o financijskom položaju iz
toč. 13. ovoga stavka,

9\. ako u društvu koje se dijeli postoje udjeli s posebnim položajem ili
s posebnim pravima, kao što su npr. dionice bez prava glasa, povlaštene
dionice, zamjenjive obveznice, užitnice, obveznice s pravom na dividendu
ili poslovni udjeli s posebnim pravima, navode o pravima koja će
imateljima takvih udjela odnosno nositeljima tih prava pripadati u novim
društvima ili o primjerenoj novčanoj naknadi za takva prava,

10\. posebne pogodnosti dane članovima uprave, odnosno izvršnim
direktorima, članovima nadzornog, odnosno upravnog odbora društva koje
se dijeli odnosno novog društva ili revizoru podjele,

11\. precizan opis i raspored dijelova imovine i obveza odnosno pravnih
odnosa koji se prenose svakom pojedinom novom društvu, a kod podjele
odvajanjem i opis i raspored imovine, obveza te pravnih odnosa koji
ostaju na društvu koje se dijeli, pri čemu je dovoljno pozvati se na
isprave kao što su godišnja financijska izvješća, izvještaji o
financijskom položaju iz točke 13. ovoga stavka, inventurne liste, ako
po svom sadržaju omogućavaju raspored pojedinih dijelova imovine,

12\. pojedinosti o rasporedu onih dijelova imovine koje na temelju plana
podjele ne bi bilo moguće dodijeliti niti jednom od novih društava,
odnosno društva koje se dijeli, a što se posebno odnosi na imovinu i
obveze koji nisu poznati na dan sastavljanja plana podjele,

13\. zaključni izvještaj o financijskom položaju društva koje se dijeli,
početni izvještaj o financijskom položaju novih društava, a kod podjele
odvajanjem diobeni izvještaj o financijskom položaju iz kojeg je
vidljivo koji dio imovine i obveza će ostati društvu koje se dijeli
nakon provedenog odvajanja,

13.a Brisan,

14\. u slučaju iz članka 550.a stavak 8. ovoga Zakona, iznos novčane
doplate, osim ako su se svi članovi društva koje se dijeli izričito
odrekli novčane doplate posebnom izjavom na kojoj potpis ovjerava javni
bilježnik,

15\. ako se nude vjerovnicima dodatna osiguranja, neovisno o njihovim
pravima koja imaju po osnovi odredbi članka 550.o ovoga Zakona, opis
dodatnih osiguranja koja se nude i kojim vjerovnicima ili kojim
skupinama vjerovnika.

\(3\) Između dana s kojim su sastavljeni zaključni i početni izvještaj o
financijskom položaju. odnosno diobeni izvještaj o financijskom položaju
iz stavka 2. točke 13. ovoga članka i dana podnošenja prijave za upis
podjele u sudski registar ne smije proći više od devet mjeseci.
Izvještaji iz stavka 2. točke 13. ovoga članka ne moraju se objaviti,
ali se moraju dati na uvid članovima društva koje se dijeli suglasno
odredbi članka 550.g ovoga Zakona.

\(4\) Potpis na ponudi treće osobe za isplatu doplate u novcu iz članka
550.a stavka 8. ovoga Zakona ovjerava javni bilježnik.

\(5\) Provodi li se podjela odvajanjem tako da sve udjele u novom
društvu ili društvima stekne društvo koje se dijeli, plan podjele ne
mora sadržavati podatke iz stavka 2. točaka 4., 5., 9. i 14. ovoga
članka. Umjesto izričite izjave iz stavka 2. točke 3. ovoga članka, plan
podjele u tom slučaju sadrži izričitu izjavu o podjeli i prijenosu
dijelova imovine na novo društvo ili društva s pravnim posljedicama
sveopćeg pravnog sljedništva uz prijenos udjela u novim društvima na
društvo koje se dijeli.

Očuvanje kapitala, primjena propisa o osnivanju, odgovornost organa

Članak 550.c

\(1\) Zbroj nominalnih iznosa temeljnih kapitala novih društava nakon
podjele mora biti najmanje jednak nominalnom iznosu temeljnog kapitala
društva koje se dijeli kakav je bio prije podjele. Zbroj zakonskih
rezervi, statutarnih rezervi i drugih rezervi koje se suglasno zakonu
odnosno statutu ili društvenom ugovoru mogu upotrijebiti samo za
određenu svrhu svih novih društava, iskazanih u početnim izvještajima o
financijskom položaju novih društava, mora biti najmanje jednak tim
rezervama iskazanima u zaključno izvještaju o financijskom položaju
društva koje se dijeli.

\(2\) Pri podjeli odvajanjem društvo koje se dijeli može smanjiti
temeljni kapital i bez primjene propisa ovoga Zakona o smanjenju
temeljnog kapitala. Ako se smanjenje temeljnog kapitala provodi suglasno
odredbama ovoga Zakona o njegovom redovnom smanjenju, dopušteno je
odstupiti od odredbi stavka 1. ovoga članka.

\(3\) Pri osnivanju novih društava primjenjuju se odredbe ovoga Zakona o
simultanom osnivanju dioničkog društva odnosno osnivanju društva s
ograničenom odgovornošću, ako što drugo ne proizlazi iz odredbi ove
glave Zakona. Osnivačem se smatra društvo koje se dijeli.

\(4\) Osnivanje novih društava provjerava revizor podjele. Kod podjele
odvajanjem revizor podjele mora osobito provjeriti hoće li nakon podjele
stvarna vrijednost neto aktive društva koje se dijeli (vrijednost
imovine nakon odbitka obveza) biti najmanje jednaka iznosu temeljnog
kapitala uvećanog za rezerve koje to društvo mora imati. Na reviziju iz
ovoga stavka odgovarajuće se primjenjuju odredbe ovoga Zakona o reviziji
osnivanja dioničkog društva, pri čemu se ne sastavlja izvješće o
osnivanju iz članka 181. ovoga Zakona. Revizija iz ovoga stavka provodi
se i kada članovi društva donesu odluku da se revizija podjele ne
provodi.

\(5\) Članovi uprave, odnosno izvršni direktori i članovi nadzornog,
odnosno upravnog odbora, ako takav postoji, društva koje se dijeli, kao
i treće osobe koje su iskoristile svoj utjecaj u društvu, odgovaraju
svim društvima koja sudjeluju u podjeli, kao i članovima tih društava,
za štetu koja im je pričinjena podjelom. Na odgovornost članova uprave,
odnosno izvršnih direktora i članova nadzornog, odnosno upravnog odbora
odnosno na odgovornost trećih osoba, odgovarajuće se primjenjuju odredbe
članka 252., 253., 272. i 273. ovoga Zakona.

Izvješće o podjeli

Članak 550.d (NN [130/23](https://www.zakon.hr/cms.htm?id=58588))

\(1\) Uprava, odnosno izvršni direktori društva koje se dijeli moraju
izraditi izvješće o podjeli.

\(2\) U izvješću iz stavka 1. ovoga članka uprava, odnosno izvršni
direktori društva koje se dijeli moraju detaljno obrazložiti te pravno i
gospodarski utemeljiti:

1\. razloge za podjelu,

2\. sadržaj plana podjele, a posebno

3\. omjer zamjene udjela i metoda ili metode korištene za njegovo
određivanje, osim ako u novim društvima članovi tih društava dobivaju
udjele u istom omjeru kao što su im pripadali u društvu koje se dijeli,

4\. iznos doplate u novcu iz članka 550.a stavak 8. ovoga Zakona te
metoda ili metode korištene za njezino određivanje, ako je ta predviđena
planom podjele te metoda ili metode korištene za njezino određivanje,

5\. naknadu imateljima posebnih prava iz članka 550.b stavka 2. točke
10. ovoga Zakona,

5.a podatak iz članka 550.b stavka 2. točke 13.a ovoga Zakona o
procijenjenoj vrijednosti imovine i obveza društava koja sudjeluju u
podjeli,

6\. osiguranja koja se daju vjerovnicima iz članka 550.o stavka 2. ovoga
Zakona.

\(3\) U izvješću o podjeli uprava, odnosno izvršni direktori moraju
upozoriti na teškoće, ako ih je bilo, pri utvrđivanju vrijednosti
društava koja sudjeluju u podjeli te uputiti na sadržaj revizije
osnivanja novih društava iz članka 550.c stavak 4. ovoga Zakona. U
izvješću o podjeli ne moraju se navesti podaci koji bi sadržavali
obavijesti iz članka 287. stavak 2. točke 1. i 5. ovoga Zakona.

\(4\) Izvješće o podjeli ne mora se izraditi ako članovi u novim
društvima dobivaju udjele u istom omjeru kao što su im pripadali u
društvu koje se dijeli, ili ako svi imatelji udjela dadu izričitu izjavu
u obliku javnobilježničke isprave o tome da se odriču izvješća o
podjeli. Izričitu izjavu zamjenjuje jednoglasna odluka glavne skupštine
dioničkog društva ili jednoglasna odluka skupštine društva s ograničenom
odgovornošću, zabilježena u javnobilježničkom zapisniku, o tome da se
uprava oslobađa obveze izrade izvješća o podjeli, ali samo ako su na
skupštini društva koje se dijeli sudjelovali svi članovi društva koje se
dijeli.

Revizija podjele

Članak 550.e (NN [130/23](https://www.zakon.hr/cms.htm?id=58588))

\(1\) Plan podjele mora provjeriti revizor podjele.

\(2\) Revizora podjele imenuje sud iz članka 40. ovoga Zakona.

\(3\) Revizor podjele sastavlja pisano izvješće o provedenoj reviziji
plana podjele. U slučaju da članovi društva koje se dijeli u novim
društvima ne stječu udjele u istom omjeru kao što su im pripadali u
društvu koje se dijeli, izvješće se mora zaključiti izjavom o tome je li
primjeren omjer zamjene udjela, uzimajući u obzir doplate u novcu
predviđene planom podjele ili ponuđene od strane treće osobe. Pritom
treba osobito navesti:

1\. kojim metodama je određen omjer zamjene udjela, njihov raspored
imateljima tih udjela te iznos doplate u novcu,

2\. iz kojih je razloga primjena tih metoda primjerena,

3\. do kojeg bi se iznosa doplate u novcu, omjera zamjene udjela i do
kakvog bi se rasporeda udjela došlo primjenom svake od različitih
metoda, ako su one primijenjene, te koji je značaj dan pojedinim
metodama za utvrđivanje predloženog omjera zamjene i vrijednosti na
kojoj ona počiva te rasporeda udjela, kao i posebne teškoće koje su se
pojavile pri utvrđivanju vrijednosti.

\(4\) Revizor podjele svoje izvješće upućuje upravi, odnosno izvršnim
direktorima društva koje se dijeli i njegovom nadzornom, odnosno
upravnom odboru, ako taj postoji u društvu.

\(5\) Na odgovornost revizora podjele, njegovih pomoćnika i zakonskih
zastupnika društva koje obavlja reviziju primjenjuju se odredbe propisa
kojima se uređuje revizija.

\(6\) Revizija podjele nije potrebna ako članovi u novim društvima
dobivaju udjele u istom omjeru kao što su im pripadali u društvu koje se
dijeli, ili ako svi imatelji udjela u obliku javnobilježničke isprave
dadu izričitu izjavu o tome da se odriču revizije podjele. Izričitu
izjavu zamjenjuje jednoglasna odluka glavne skupštine dioničkog društva
ili jednoglasna odluka skupštine društva s ograničenom odgovornošću,
zabilježena u javnobilježničkom zapisniku, o tome da se članovi društva
odriču revizije podjele, ali samo ako su na skupštini društva koje se
dijeli sudjelovali svi članovi društva koje se dijeli.

Izvješće nadzornog, odnosno upravnog odbora

Članak 550.f

\(1\) Nadzorni, odnosno upravni odbor društva koje se dijeli, ako taj u
društvu postoji, dužan je provjeriti plan podjele i reviziju podjele te
o namjeravanoj podjeli izraditi pisano izvješće. Svoje izvješće
nadzorni, odnosno upravni odbor upućuje glavnoj skupštini dioničkog
društva odnosno skupštini društva s ograničenom odgovornošću. Ako
društvo nema nadzorni odbor, uprava društva prosljeđuje skupštini
društva izvješće revizora sa svojim primjedbama, ako ih ima. Skupština
društva može izabrati posebno povjerenstvo koje će provjeriti plan
podjele i reviziju podjele i o tome sastaviti pisano izvješće. Članovi
povjerenstva ne moraju biti članovi društva.

\(2\) U izvješću nadzornog, odnosno upravnog odbora ne moraju se navesti
podaci koji sadržavaju obavijesti iz članka 287. stavak 2. točke 1. i 5.
ovoga Zakona.

\(3\) Izvješće iz stavka 1. ovoga članka nije potrebno ako članovi u
novim društvima dobivaju udjele u istom omjeru kao što su im pripadali u
društvu koje se dijeli, ili ako svi imatelji udjela u obliku
javnobilježničke isprave dadu izričitu izjavu o tome da se odriču toga
izvješća. Izričitu izjavu zamjenjuje jednoglasna odluka glavne skupštine
dioničkog društva ili jednoglasna odluka skupštine društva s ograničenom
odgovornošću, zabilježena u javnobilježničkom zapisniku, o tome da se
nadzorni, odnosno upravni odbor oslobađa obveze izrade izvješća o
podjeli, ali samo ako su na skupštini društva koje se dijeli sudjelovali
svi članovi društva koje se dijeli.

Priprema i provođenje skupštine radi odlučivanja o podjeli

Članak 550.g (NN [110/15](https://www.zakon.hr/cms.htm?id=39353),
[130/23](https://www.zakon.hr/cms.htm?id=58588))

\(1\) Ako je društvo koje se dijeli dioničko društvo, plan podjele treba
dostaviti sudskom registru na čijem je području sjedište društva koje se
dijeli prije nego što se sazove glavna skupština koja treba odlučiti o
podjeli, a ako je društvo koje se dijeli društvo s ograničenom
odgovornošću u taj registar treba ga dostaviti najmanje mjesec dana
prije dana kada će članovi toga društva odlučivati o podjeli.

\(2\) U glasilu društva i na internetskoj stranici na kojoj se nalazi
sudski registar mora se objaviti obavijest o tome da je plan podjele
dostavljen sudskom registru u skladu s odredbom stavka 1. ovoga članka,
osim ako je plan podjele cijelo vrijeme do odlučivanja o podjeli
dostupan na internetskoj stranici društva s koje ga je moguće preuzeti
bez naknade. U pozivu na glavnu skupštinu dioničare se mora upozoriti na
njihovo pravo iz stavka 3. ovoga članka, a ako je plan podjele objavljen
na internetskoj stranici društva, da se taj plan s nje može preuzeti bez
naknade.

\(3\) Istodobno s objavom sazivanja glavne skupštine dioničkog društva
koja treba odlučiti o podjeli moraju se u poslovnim prostorijama društva
u njegovu sjedištu staviti na uvid dioničarima:

1\. plan podjele,

2\. godišnja financijska izvješća društva za posljednje tri poslovne
godine, a ako dan s kojim su sastavljena posljednja godišnja financijska
izvješća društva nije i dan poslovnih učinaka podjele (članak 550.b
stavak 2. točke 9.), mora se priložiti i zaključni izvještaj o
financijskom položaju društva koje se dijeli,

3\. ako u novim društvima članovi ne dobivaju udjele u istom omjeru kao
što su im pripadali u društvu koje se dijeli, a zadnja godišnja
financijska izvješća se odnose na poslovnu godinu koja je istekla više
od šest mjeseci prije izrade plana podjele, moraju se priložiti i nova
takva izvješća na određeni dan od kojega nije proteklo više od tri
mjeseca do izrade plana podjele, ili, polugodišnji izvještaj sastavljen
sukladno odredbi članka 465. Zakona o tržištu kapitala,

4\. izvješće uprave, odnosno izvršnih direktora o podjeli, ako postoji
obveza njegove izrade,

5\. izvješće o reviziji podjele, ako postoji obveza njegove izrade,

6\. izvješće nadzornog, odnosno upravnog odbora o podjeli, ako postoji
obveza njegove izrade.

\(4\) Financijska izvješća iz stavka 3. točke 3. ovoga članka
sastavljaju se suglasno propisima koji su važili u vrijeme kad su
sastavljana posljednja godišnja financijska izvješća. Mogu se preuzeti
stavke iz posljednjih godišnjih financijskih izvješća. Pri tome se
moraju uzeti u obzir otpisi i ispravke vrijednosti te sve bitne promjene
u vrijednosti imovine, koje nisu vidljive iz poslovnih knjiga do dana s
kojim su izrađena ta izvješća.

\(5\) Svakom dioničaru će se na njegov zahtjev a na trošak društva, dati
preslika isprava iz stavka 3. ovoga članka, a vjerovnicima društva i
zaposleničkom vijeću na njihov zahtjev preslika isprava iz točke 1. do
3. stavka 3. ovoga članka. Ako je dioničar pristao da mu društvo
dostavlja informacije elektroničkim putem, isprave iz stavka 3. ovoga
članka društvo može dostaviti dioničaru i elektroničkom poštom.

\(6\) Ako je društvo koje se dijeli društvo s ograničenom odgovornošću,
svim članovima toga društva dostavlja se preslika isprava iz stavka 3.
ovoga članka. Između dana otpošiljanja i dana odlučivanja o podjeli mora
proteći najmanje 14 dana.

\(7\) Za vrijeme održavanja glavne skupštine ili skupštine društva
članovima društva treba omogućiti uvid u isprave iz stavka 3. ovoga
članka. Uprava, odnosno izvršni direktori moraju na početku rasprave
učiniti dostupnim plan podjele i upoznati članove društva sa svim bitnim
promjenama imovine i obveza društva do kojih je došlo nakon izrade plana
podjele. To se pogotovo odnosi na promjene koje bi opravdavale promjenu
omjera zamjene i drukčiji raspored udjela u novim društvima.

\(8\) Društvo nema obveze iz stavka 3., 5. i 6. ovoga članka ako su
isprave iz stavka 3. ovoga članka za isto to vrijeme dostupne na
internetskoj stranici društva s koje ih članovi mogu preuzeti bez
naknade.

\(9\) Odluka o podjeli mora biti u obliku javnobilježničke isprave.
Smatra se da je tom zahtjevu udovoljeno, ako je zapisnik na skupštini
koja odlučuje o podjeli vodio javni bilježnik. Plan podjele prilaže se
odluci odnosno zapisniku sa skupštine kao njihov sastavni dio.

Odluka o podjeli

Članak 550.h

\(1\) Odlukom glavne skupštine dioničkog društva ili skupštine društva s
ograničenom odgovornošću o odobravanju plana podjele donijeta je odluka
o podjeli društva.

\(2\) Odluka o podjeli društva donosi se na način kako je to ovim
Zakonom ili statutom dioničkog društva odnosno društvenim ugovorom
predviđeno za donošenje odluke o izmjeni statuta dioničkog društva ili
društvenog ugovora društva s ograničenom odgovornošću. Statutom odnosno
društvenim ugovorom može se predvidjeti da je za donošenje odluke o
podjeli potrebna veća većina, a može se zahtijevati i ispunjenje
dodatnih pretpostavki.

\(3\) Ako se podjela provodi tako da članovi društva koje se dijeli ne
stječu udjele u novim društvima u istom omjeru kao što su im pripadali u
društvu koje se dijeli, odluka o podjeli valjano je donesena samo ako su
za nju dani glasovi koji predstavljaju najmanje devet desetina temeljnog
kapitala društva koje se dijeli. Ako ta većina na skupštini nije
ostvarena, odluka će ipak biti valjano donesena, ako članovi društva
koji su glasovali protiv odluke o podjeli i članovi koji nisu
sudjelovali u glasovanju, najkasnije u roku od tri mjeseca nakon
zaključenja skupštine dostave društvu koje se dijeli izričitu izjavu o
svojoj suglasnosti s podjelom, tako da zbroj danih glasova i izjava
dostigne propisanu većinu.

\(4\) Izjava o suglasnosti iz stavka 3. ovoga članka daje se u obliku
javnobilježničke isprave. Izjavi se kao njen sastavni dio prilaže plan
podjele.

Posebne suglasnosti

Članak 550.i

\(1\) Ako se podjelom pojedinim članovima društva isključuju ili
umanjuju posebna prava koja im pripadaju na temelju statuta ili
društvenog ugovora, posebno prava koja se odnose na vođenje poslova
društva, imenovanje članova uprave ili članova nadzornog, odnosno
upravnog odbora ili su u vezi s prijenosom udjela u društvu, za
donošenje odluke o podjeli potrebna je i suglasnost tih članova društva,
osim ako bi im prema planu podjele i statutu odnosno društvenom ugovoru
ta ista prava pripadala i u novim društvima.

\(2\) Ako su udjeli u društvu koje se dijeli bili slobodno prenosivi, a
plan podjele i statut odnosno društveni ugovor novog društva čini
prijenos udjela ovisnim o ispunjenju nekih pretpostavki, posebno o
suglasnosti društva, za donošenje odluke o podjeli potrebna je
suglasnost svih članova društva koje se dijeli.

\(3\) Suglasnost iz stavka 1. i 2. ovoga članka može se dati i pisanim
putem izvan skupštine, uz odgovarajuću primjenu odredbi članka 550.h
stavka 3. i 4. ovoga Zakona.

Pravo na primjerenu otpremninu

Članak 550.j (NN [34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Ako se podjela provodi tako da članovi društva koje se dijeli, ne
stječu udjele u novim društvima u istom omjeru kao što su im pripadali u
društvu koje se dijeli, svaki član društva koji je na zapisnik izjavio
protivljenje odluci o podjeli ima pravo da od svih društava koja
sudjeluju u podjeli, kao solidarnih dužnika, zahtijeva da preuzmu udjele
koji bi mu na temelju podjele pripali u tim društvima, uz plaćanje
primjerene otpremnine u novcu, osim ako taj član u svim novim društvima
uzetima ukupno stječe udjele u istom omjeru kao što su mu pripadali i u
društvu koje se dijeli.

\(2\) Ako su udjeli u društvu koje se dijeli bili slobodno prenosivi, a
statut odnosno društveni ugovor novog društva predviđa za prijenos
udjela suglasnost društva ili pojedinih članova društva, svaki član
društva koje se dijeli koji je na skupštini toga društva na zapisnik
izjavio protivljenje odluci o podjeli, može od tog novog društva
zahtijevati da preuzme udjele koji bi mu pripali na temelju podjele, uz
plaćanje primjerene otpremnine u novcu.

\(3\) Ako novo društvo ima drukčiji pravni ustroj od društva koje se
dijeli, svaki član društva koje se dijeli koji je na skupštini toga
društva na zapisnik izjavio protivljenje odluci o podjeli, može od tog
novog društva zahtijevati da preuzme udjele koji bi mu pripali na
temelju podjele, uz plaćanje primjerene otpremnine u novcu.

\(4\) Protivljenje iz stavka 1., 2. i 3. ovoga članka može na zapisnik
izjaviti i onaj član društva koje se dijeli koji je glasovao za odluku o
podjeli.

\(5\) Pravo iz stavka 1., 2. i 3. ovoga članka ima i onaj član društva
koje se dijeli koji nije sudjelovao u radu skupštine kada se odlučivalo
o podjeli, ako mu je sudjelovanje bilo protupravno onemogućeno, ako
skupština nije bila valjano sazvana ili ako predmet odlučivanja nije bio
pravilno objavljen.

\(6\) Članu društva koji ima pravo na otpremninu iz stavka 1., 2. i 3.
ovoga članka društvo ili društva koja mu je duguju moraju na njegov
zahtjev dati osiguranje. Zahtjev za osiguranjem član društva mora
istaknuti zajedno sa zahtjevom za isplatu otpremnine.

\(7\) Zahtjev za isplatu otpremnine u smislu odredbi stavka 1., 2. i 3.
ovoga članka, član društva može postaviti najkasnije u roku od dva
mjeseca računajući od dana objave upisa podjele u sudski registar.
Primjerena otpremnina mora se ponuditi u roku od mjesec dana od dana
primitka zahtjeva. Rok za prihvat ponude je mjesec dana. Otpremnina se
mora isplatiti u roku od dva mjeseca od prihvata ponude.

\(8\) Iznos primjerene otpremnine izračunava se vodeći računa o procjeni
vrijednosti društva koje se dijeli sadržanog u reviziji podjele na
temelju koje je ocijenjena primjerenost omjera zamjene i rasporeda
udjela. Otpremnina se od trenutka upisa podjele u sudski registar
ukamaćuje po stopi koja se određuje, za svako polugodište, uvećanjem
referentne stope iz Zakona o financijskom poslovanju i predstečajnoj
nagodbi za tri postotna poena za vrijeme do isplate dioničarima odnosno
članovima društva.

Isključenje razloga za pobijanje, sudsko utvrđivanje iznosa otpremnine

Članak 550.k

\(1\) Odluka o podjeli ne može se pobijati samo zbog toga što:

1\. udjeli u novom društvu, zajedno s doplatom u novcu ako se takva
plaća, nisu s obzirom na omjer zamjene utvrđen u planu podjele,
primjerena nadoknada za udjele u društvu koje se dijeli.

2\. iznos otpremnine iz članka 550.j ovoga Zakona nije primjeren ili
zbog toga što otpremnina nije bila ponuđena ili nije bila pravilno
ponuđena,

3\. utvrđenje odnosno obrazloženje omjera zamjene udjela i doplate u
novcu, ako se takva plaća, sadržano u izvješću uprave o podjeli,
izvješću revizora podjele odnosno izvješću nadzornog, odnosno upravnog
odbora, nisu u skladu s odredbama ovoga Zakona.

\(2\) Član društva koji je pravodobno postavio odgovarajući zahtjev ali
mu u propisanom roku nije ponuđena primjerena otpremnina ili ponuđena
otpremnina nije primjerena, može do isteka roka koji je u članku 550.i
stavak 7. ovoga Zakona propisan za prihvat ponude od suda nadležnog
prema mjestu sjedišta društva koje se dijeli, zatražiti da utvrdi iznos
primjerene otpremnine. Više postupaka koji se vode sud će spojiti.
Odredi li sud da otpremnina nije ponuđena ili da ponuđena otpremnina
nije primjerena pa odredi primjerenu otpremninu, naložit će društvu da
članovima društva koji su sudjelovali u postupku nadoknadi troškove
potrebne za vođenje postupka.

Prijava za upis podjele u sudski registar

Članak 550.l

\(1\) Prijavu za upis podjele u sudski registar podnose članovi uprava,
odnosno izvršni direktori i predsjednici nadzornih, odnosno upravnih
odbora, ako društvo ima taj organ, svih društava koja sudjeluju u
podjeli.

\(2\) Prijava se podnosi registarskom sudu nadležnom po mjestu sjedišta
društva koje se dijeli.

\(3\) Prijavi se prilažu:

1\. plan podjele,

2\. zapisnik sa skupštine na kojoj je donesena odluka o podjeli,

3\. naknadne izjave o suglasnosti s odlukom o podjeli, ako su dane,

4\. izjave o suglasnosti pojedinih članova društva s posebnim pravima,
ako su takve izjave potrebne,

5\. izvješće uprave, odnosno izvršnih direktora o podjeli, osim ako su
se članovi društva odrekli tog izvješća,

6\. izvješće revizora podjele, osim ako su se članovi društva odrekli
tog izvješća,

7\. izvješće nadzornog, odnosno upravnog odbora o podjeli, osim ako su
se članovi društva odrekli tog izvješća,

8\. isprave koje je potrebno priložiti za upis novih društava u sudski
registar, uz odgovarajuću primjenu odredbi ovoga Zakona o osnivanju
odgovarajućih društava,

9\. ako je za podjelu potrebna suglasnost ili dozvola nekog državnog
organa ili institucije s javnopravnim ovlastima, takva suglasnost ili
dozvola,

10\. dokaz da je skupština na kojoj se odlučivalo o podjeli pripremljena
i sazvana suglasno odredbi članka 550.g stavka 1. ovoga Zakona,

11\. izjava treće osobe s ponudom novčane doplate dana u propisanom
obliku (članak 550.b stavak 4.),

12\. dokaz o danom osiguranju iz članka 550.j stavka 6. ovoga Zakona,
ako je zahtjev postavljen prije podnošenja prijave,

13\. izjavu uprave, odnosno izvršnih direktora društva koje se dijeli o
tome

-- da protiv odluke skupštine o podjeli u propisanom roku nije bila
podignuta tužba za njeno pobijanje ili da do dana podnošenja prijave
nije podignuta tužba za utvrđivanje ništetnosti odluke ili

-- da je tužbeni zahtjev, ako je podignut iz razloga navedenog u
prethodnom podstavku ove točke pravomoćno odbijen ili da je tužba
odbačena odnosno povučena ili

-- da su svi članovi društva dali izjavu u obliku javnobilježničke
isprave kojom se odriču prava na pobijanje odluke o podjeli ili
pozivanja na ništetnost. Izričitu izjavu o odricanju zamjenjuje
jednoglasna odluka glavne skupštine dioničkog društva ili jednoglasna
odluka skupštine društva s ograničenom odgovornošću istog sadržaja,
zabilježena u javnobilježničkom zapisniku, ali samo ako su na skupštini
društva koje se dijeli sudjelovali svi članovi društva koje se dijeli.

\(4\) Prijava i prilozi navedeni u stavku 3. ovoga članka podnose se u
onoliko primjeraka koliko se novih društava osniva radi provođenja
podjele uz jedan primjerak prijave i svih priloga za registarski sud kod
kojeg je upisano društvo koje se dijeli.

Upis podjele

Članak 550.m

U sudski registar suda nadležnog po mjestu sjedišta društva koje se
dijeli istodobno se upisuju podjela i osnivanje novih društava. Pri
upisu novih društava upisuje se naznaka da se ona osnivaju u postupku
provođenja podjele. O upisu osnivanja novih društava taj sud upućuje
obavijest registarskom sudu nadležnom po mjestu sjedišta pojedinog novog
društva. Zajedno s obaviješću dostavlja se primjerak prijave sa svim
prilozima.

Pravne posljedice upisa

Članak 550.n (NN [130/23](https://www.zakon.hr/cms.htm?id=58588))

\(1\) Upisom podjele u sudski registar nastupaju sljedeće pravne
posljedice:

1\. dijelovi imovine društva koje se dijeli, obveze i pravni odnosi,
suglasno planu podjele sveopćim sljedništvom prelaze na nova društva, a
ako neki dio imovine nije planom podjele raspoređen ili to suglasno
planu podjele ne bi bilo moguće učiniti, takav dio imovine ili naknada
za njega rasporedit će se na sva nova društva u istom omjeru kao što im
je prema planu podjele pripala raspoređena neto imovina društva koje se
dijeli,

2\. kod podjele razdvajanjem dolazi do prestanka društva koje se dijeli,

3\. kod podjele odvajanjem stupaju na snagu planom podjele predviđene
izmjene statuta ili društvenog ugovora, a temeljni kapital društva koje
se dijeli smatra se smanjenim, ako je takvo smanjenje bilo predviđeno
planom podjele,

4\. članovi društva koje se dijeli, a kod podjele odvajanjem, ti članovi
ili samo društvo koje se dijeli, stječu udjele u novim društvima
suglasno planu podjele; prava trećih osoba koja su postojala na udjelima
u društvu koje se dijeli nastavljaju se na udjelima u novim društvima za
koje su ovi zamijenjeni i na dodatnim isplatama u novcu, ako je takvih
bilo,

5\. prestaje pravna odlučnost nedostatka javnobilježničkog oblika odluke
o podjeli.

\(2\) Nedostaci odluke o podjeli ne utječu na valjanost upisa i na
pravne posljedice podjele iz stavka 1. ovoga članka. Nakon nastupa
učinaka podjele odluka o podjeli, podjela kao statusna promjena i
pojedine pravne posljedice podjele ne mogu se pobijati ni utvrditi
ništetnima niti ih se može na drugi način lišiti pravnog učinka.
Tužitelj koji je prije upisa podjele u sudski registar podnio tužbu radi
pobijanja odluke o podjeli ili utvrđenja njene ništetnosti može i bez
suglasnosti tuženika preinačiti tužbeni zahtjev te zahtijevati naknadu
štete koja mu je nastala upisom podjele u sudski registar.

\(3\) Dužnik društva koje se dijeli, sve dok nije obaviješten o tome
kojemu novome društvu odnosno društvu koje je sudjelovalo u podjeli je
prenesena njegova obveza, može valjano ispuniti svoju obvezu bilo kojemu
od njih.

\(4\) Vjerovnik društva koje se dijeli, sve dok nije obaviješten o tome
na koje od novih društava odnosno društava koja sudjeluju u podjeli je
prešla obveza iz njegove tražbine, može zahtijevati njeno podmirenje od
bilo kojeg od njih.

Osiguranje vjerovnika

Članak 550.o (NN [34/22](https://www.zakon.hr/cms.htm?id=51850),
[130/23](https://www.zakon.hr/cms.htm?id=58588))

\(1\) Za sve obveze društva koje se dijeli, a koje su nastale do upisa
podjele u sudski registar odgovaraju, zajedno s onim društvom na koje je
ta obveza prešla suglasno planu podjele, sva ostala društva koja su
sudjelovala u podjeli, i to kao solidarni dužnici, ograničeno, do iznosa
vrijednosti imovine koja je prešla na svakog od njih suglasno planu
podjele, umanjeno za obveze koje su pojedinome društvu dodijeljene
suglasno planu podjele.

\(2\) Vjerovnicima društva koje se dijeli, koji ne mogu zahtijevati
ispunjenje obveze, nova društva, odnosno društva koja sudjeluju u
podjeli moraju dati osiguranje, ako su vjerovnici svoje tražbine
prijavili bilo kojemu od navedenih društava u roku od 6 mjeseci
računajući od objave upisa podjele u sudski registar. Pravo na
osiguranje nemaju oni vjerovnici društva koje se dijeli čije su tražbine
osigurane u cijelosti razlučnim pravima kao ni oni koji imaju pravo
prvenstvenog namirenja u stečaju. Zahtjev za davanje osiguranja za
nedospjelu, uvjetnu ili neizvjesnu tražbinu ograničava se na iznos
jednak procijenjenoj vrijednosti te tražbine prema stanju u vrijeme
upisa podjele u sudski registar utvrđenoj savjesnom primjenom
računovodstvenih standarda. O zahtjevu vjerovnika kojem nova društva,
odnosno društva koja sudjeluju u podjeli nisu dala odgovarajuće
osiguranje, u izvanparničnom postupku odlučuje sud iz članka 40. ovoga
Zakona, nadležan prema sjedištu društva koje se dijeli.

\(3\) O pravu iz stavka 2. ovoga članka vjerovnike društva koje se
dijeli mora se upozoriti u objavi upisa podjele u sudski registar.

\(4\) Nakon primljenog osiguranja u smislu odredbe stavka 2. ovoga
članka, vjerovnici se ne mogu pozivati na solidarnu odgovornost društava
koja su sudjelovala u podjeli iz stavka 1. ovoga članka.

\(5\) Imatelji zamjenjivih obveznica, obveznica s pravom na dividendu,
obveznica s pravom prvenstva pri stjecanju dionica, kao i druge osobe
koje su imale takva prava ili pravo sudjelovanja u dobiti društva koje
se dijeli, ako im u novim društvima nisu dana jednaka takva prava ili im
niti jedno od novih društava takva prava ne da naknadno, imaju pravo na
primjerenu naknadu u novcu za čiju isplatu odgovaraju kao solidarni
dužnici sva društva koja su sudjelovala u podjeli. Naknada se izračunava
uz odgovarajuću primjenu odredbi članka 491. stavka 2. ovoga Zakona.

Pravo trećih osoba na obaviještenost

Članak 550.p

\(1\) Svaka osoba kojoj je podjelom povrijeđen pravni interes može od
svakog od društava koje je sudjelovalo u podjeli zahtijevati obavijesti
o tome kako su raspoređeni dijelovi imovine, obveze i pravni odnosi
društva koje se dijeli. Ako društvo uskrati davanje takve obavijesti,
ona se može zahtijevati putem suda.

\(2\) O zahtjevu iz stavka 1. ovoga članka odlučuje sud nadležan po
mjestu sjedišta društva od kojeg se traži obavijest. Sud može naložiti
društvu od kojeg se zahtijeva obavijest da predoči poslovne knjige, da
podnositelju zahtjeva ili umjesto njega ovlaštenom revizoru odnosno
vještaku odgovarajuće struke dozvoli uvid u poslovne knjige, uz izričito
preuzimanje obveze čuvanja tajnosti i obvezu vještaka da podnositelju
zahtjeva priopći samo one podatke koji su prijeko potrebni za zaštitu
njegovog pravnog interesa.

\(3\) O snošenju troškova postupka sud odlučuje prema slobodnoj ocjeni.

#### Odjeljak 3. PODJELA S PREUZIMANJEM

Primjena propisa o podjeli s osnivanjem

Članak 550.r

\(1\) Na podjelu s preuzimanjem odgovarajuće se primjenjuju odredbe
članka 550.b do 550.p i članka 512. do 549. ovoga Zakona, osim ako
odredbama ovoga članka nije propisano što drugo.

\(2\) Pri podjeli s preuzimanjem, uz odgovarajuću primjenu odredbi
članaka navedenih u stavku 1. ovoga članka:

1\. plan podjele nadomješta se ugovorom o podjeli i preuzimanju koji u
obliku javnobilježničke isprave sklapaju uprave, odnosno izvršni
direktori društva koje se dijeli i društva preuzimatelja,

2\. novo društvo nadomješta se društvom preuzimateljem,

3\. ako nakon sklapanja ugovora o podjeli i preuzimanju, a prije dana
održavanja glavne skupštine dioničkog društva, odnosno skupštine društva
s ograničenom odgovornošću koje se dijeli na kojoj se donosi odluka o
podjeli, dođe do bitne promjene imovine i obveza toga društva, uprava,
odnosno izvršni direktori društva koje se dijeli moraju o tome
obavijestiti uprave, odnosno izvršne direktore svih društava
preuzimatelja, kako bi o toj promjeni mogli izvijestiti svoje skupštine.

4\. u ugovoru o podjeli i preuzimanju mora se navesti od kada udjeli u
društvima preuzimateljima njihovim novim imateljima daju pravo na
sudjelovanje u dobiti tih društava.

5\. prijavu za upis podjele u sudski registar može podnijeti svako od
društava sudionika podjele.

\(3\) U slučaju da su društva preuzimatelji jedini dioničari društva
koje se dijeli, ugovor o podjeli i preuzimanju ne treba odobriti glavna
skupština, odnosno skupština društva s ograničenom odgovornošću koje se
dijeli.

#### Odjeljak 5. PRIPAJANJE I SPAJANJE DRUŠTAVA RAZLIČITIH PRAVNIH OBLIKA

Članak 550.

Pripajanje dioničkome društvu ili društvu s ograničenom odgovornošću te
spajanje dioničkih društava i društava s ograničenom odgovornošću može
se provesti i s istovremenim sudjelovanjem u tome jednoga ili više
dioničkih društava ili društava s ograničenom odgovornošću. Na to se na
odgovarajući način primjenjuju odredbe prvoga do trećega odjeljka ove
glave Zakona.

#### Odjeljak 4. PREKOGRANIČNA PODJELA

Prekogranična podjela. Društva koja sudjeluju u prekograničnoj podjeli

Članak 551. (NN [130/23](https://www.zakon.hr/cms.htm?id=58588))

\(1\) Prekogranična podjela u smislu odredbi ovoga odjeljka Zakona jest
podjela trgovačkog društva u kojoj društvo koje se dijeli i barem jedno
novo društvo koje sudjeluje u podjeli imaju registrirana sjedišta u
različitim državama Europske unije ili državama ugovornicama Ugovora o
europskom ekonomskom prostoru, pri čemu barem jedno od njih ima sjedište
registrirano u Republici Hrvatskoj.

\(2\) Društvo kojemu je sjedište registrirano u Republici Hrvatskoj može
se podijeliti prema pravilima za prekograničnu podjelu iz ovoga odjeljka
Zakona ako je riječ o dioničkom društvu ili društvu s ograničenom
odgovornošću.

\(3\) Provodi li se prekogranična podjela inozemnog društva, u postupku
takve podjele može se osnovati novo društvo ili društva u Republici
Hrvatskoj, ako je društvo koje se dijeli jedno od društava koja su
navedena u Prilogu II. Direktive (EU) 2017/1132. Novo društvo koje se
osniva u postupku prekogranične podjele u Republici Hrvatskoj može se
osnovati samo kao dioničko društvo ili društvo s ograničenom
odgovornošću.

\(4\) Društvo registrirano u Republici Hrvatskoj ne može provesti
prekograničnu podjelu u smislu odredbi ovoga odjeljka ovoga Zakona ako
je društvo koje se dijeli:

1\. društvo u postupku likvidacije koje je počelo s diobom imovine
svojim članovima,

2\. društvo nad kojim je otvoren stečajni ili predstečajni postupak, kao
i postupak izvanredne uprave u trgovačkim društvima od sistemskog
značaja za Republiku Hrvatsku, odnosno društvo nad kojim je otvoren
odgovarajući postupak u drugim državama članicama,

3\. društvo na koje se primjenjuju instrumenti sanacije, sanacijske
ovlasti ili sanacijski mehanizmi predviđeni Zakonom o sanaciji kreditnih
institucija i investicijskih društava, odnosno društvo na koje se
primjenjuju odgovarajući instrumenti, ovlasti ili mehanizmi drugih
država članica,

4\. društvo čiji je cilj zajedničko ulaganje kapitala prikupljenog od
javnosti, koje posluje prema načelu razdiobe rizika i čiji se udjeli, na
zahtjev imatelja tih udjela, neposredno ili posredno, otkupljuju ili
isplaćuju iz imovine tog društva, što uključuje i radnje koje to društvo
poduzme da bi osiguralo da vrijednost njegovih udjela na burzi ne
odstupa bitno od vrijednosti njegove neto imovine.

Primjena prava pojedine države članice na postupak prekogranične
podjele. Primjena odredaba ovoga Zakona o tuzemnoj podjeli

Članak 551.a (NN [130/23](https://www.zakon.hr/cms.htm?id=58588))

\(1\) Odredbe ovoga odjeljka koje se odnose na društvo koje se dijeli
odnosno kojima se uređuju pretpostavke i postupak prekogranične podjele
do izdavanja potvrde koja prethodi podjeli primjenjuju se samo ako
društvo koje se dijeli ima registrirano sjedište u Republici Hrvatskoj.

\(2\) Odredbe ovoga odjeljka koje se odnose na nova društva koja se
osnivaju u postupku prekogranične podjele, odnosno kojima se uređuju
pretpostavke i postupak osnivanja novih društava u postupku
prekogranične podjele, a koje se poduzimaju nakon izdavanja potvrde koja
prethodi podjeli primjenjuju se samo na novo društvo ili društva koja se
osnivaju na području Republike Hrvatske.

\(3\) Ako odredbama ovoga odjeljka nije određeno drukčije, na postupak
prekogranične podjele na odgovarajući se način primjenjuju odredbe
odjeljaka 1. i 2. glave VII.a ovoga Zakona.

\(4\) Prekogranična podjela ne provodi se kao podjela s preuzimanjem.

\(5\) Na prekograničnu podjelu ne primjenjuju se odredbe članaka 550.g,
550.h, 550.i i 550.j, članka 550.k stavka 2., članka 550.l te članka
550.o stavaka 2. i 3. ovoga Zakona.

Plan prekogranične podjele

Članak 551.b (NN [130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

Osim podataka iz članka 550.b stavka 2. ovoga Zakona, plan prekogranične
podjele sadrži i sljedeće podatke:

1\. pojedinosti o primjerenoj otpremnini iz članka 551.i ovoga Zakona i
adresu elektroničke pošte na koju se može dostaviti zahtjev za njezinu
isplatu,

2\. očekivane posljedice prekogranične podjele na zapošljavanje,

3\. prema potrebi, podatke o postupcima kojima se određuju pojedinosti
sudjelovanja radnika pri određivanju njihova prava suodlučivanja u novom
društvu odnosno društvima,

4\. prema potrebi, prijedloge drugih akata koji se, osim ili umjesto
statuta odnosno društvenog ugovora, moraju donijeti u skladu s pravom
države u kojoj se u okviru prekogranične podjele osniva novo društvo,

5\. prema potrebi, pojedinosti o tome dodjeljuju li se članovima društva
koje se dijeli, osim udjela koji se stječu na temelju omjera zamjene iz
članka 550.b stavka 2. točke 4. ovoga Zakona, još i udjeli i vrijednosni
papiri u novom društvu odnosno društvima, ili u društvu koje se dijeli,
odnosno i u društvu koje se dijeli i u novom društvu odnosno društvima,
a ako se to čini, kriterij na kojemu se ta dodjela temelji,

6\. podatke o procjeni vrijednosti imovine i obveza koje se prenose na
novo društvo odnosno društva, a kod podjele odvajanjem sadrži i podatke
o procjeni vrijednosti imovine i obveza koje ostaju društvu koje se
dijeli.

Izvješće o prekograničnoj podjeli

Članak 551.c (NN [130/23](https://www.zakon.hr/cms.htm?id=58588))

\(1\) Uprava, odnosno izvršni direktori društva koje se dijeli moraju
izraditi izvješće o prekograničnoj podjeli. Izvješće se sastoji od općeg
dijela, dijela namijenjenog članovima društva i dijela namijenjenog
radnicima.

\(2\) U općem dijelu izvješća objašnjavaju se temeljni pravni i
gospodarski aspekti podjele, razlozi za podjelu te se objašnjavaju
posljedice koje prekogranična podjela ima za radnike društva. U tom se
dijelu osobito objašnjavaju posljedice koje će prekogranična podjela
imati za buduće poslovanje društava koja sudjeluju u podjeli.

\(3\) U dijelu izvješća koje je namijenjeno članovima društva mora se
navesti sve što sadrži izvješće iz članka 550.d stavaka 2. i 3. ovoga
Zakona, a u svakom slučaju mora se obrazložiti omjer zamjene dionica te
metoda ili metode korištene za određivanje tog omjera. Uprava, odnosno
izvršni direktori društva moraju članovima dodatno detaljno obrazložiti
i:

1\. posljedice prekogranične podjele za članove društva i

2\. pravo članova na primjerenu otpremninu iz članka 551.i ovoga Zakona,
kao i metodu kojom je određena ta otpremnina.

\(4\) U dijelu izvješća koje je namijenjeno radnicima društva mora se
osobito obrazložiti:

1\. posljedice prekogranične podjele za radne odnose i, po potrebi,
mjere za zaštitu tih odnosa,

2\. bitne promjene uvjeta zaposlenja ili mjesta poslovanja društva,

3\. kako čimbenici navedeni u točkama 1. i 2. ovoga stavka utječu na
društva koja su ovisna u odnosu na društvo koje se dijeli.

\(5\) Umjesto jedinstvenog izvješća namijenjenog članovima društva i
radnicima, uprava, odnosno izvršni direktori mogu odvojeno izraditi
izvješće namijenjeno članovima i izvješće namijenjeno radnicima. Svako
od tih izvješća mora, osim obrazloženja iz općeg dijela, sadržavati i
posebna obrazloženja namijenjena članovima, odnosno namijenjena
radnicima.

\(6\) Nije potrebno izraditi izvješće namijenjeno članovima, odnosno dio
izvješća koji je namijenjen članovima društva ako svi članovi društva
koje se dijeli daju izričitu izjavu u obliku javnobilježničke isprave o
tome da se odriču izvješća o podjeli. Izričitu izjavu zamjenjuje
jednoglasna odluka glavne skupštine dioničkog društva ili jednoglasna
odluka skupštine društva s ograničenom odgovornošću, zabilježena u
javnobilježničkom zapisniku, o tome da se uprava, odnosno izvršni
direktori oslobađaju obveze izrade izvješća o podjeli, ali samo ako su
na skupštini društva koje se dijeli sudjelovali svi članovi društva koje
se dijeli.

\(7\) Nije potrebno izraditi izvješće namijenjeno radnicima, odnosno dio
izvješća koji je namijenjen radnicima ako su svi radnici društva i o
njemu ovisnih društava ujedno i članovi uprave ili izvršni direktori u
tim društvima.

\(8\) Izvješće o prekograničnoj podjeli ne mora se izraditi ako nije
potrebno izraditi ni izvješće za članove društva ni izvješće za radnike
društva.

Revizija prekogranične podjele

Članak 551.d (NN [130/23](https://www.zakon.hr/cms.htm?id=58588))

\(1\) Osim podataka i izjava iz članka 550.e ovoga Zakona, izvješće o
provedenoj reviziji prekogranične podjele mora sadržavati i izjavu o
tome je li primjerena otpremnina iz članka 551.i ovoga Zakona. Pri
ocjeni primjerenosti te otpremnine revizor uzima u obzir tržišnu cijenu
udjela u društvu prije najave prijedloga za podjelu te vrijednost
trgovačkog društva, ne uključujući učinak predložene podjele, koristeći
se općeprihvaćenim metodama vrednovanja. U izvješću se mora dodatno
navesti i:

1\. kojim je metodama određena visina otpremnine,

2\. zbog kojih je razloga korištenje tih metoda primjereno,

3\. do kojeg bi se iznosa naknade došlo primjenom svake od različitih
metoda, ako su one primijenjene, te koji je značaj dan pojedinim
metodama za utvrđivanje otpremnine i vrijednosti na kojoj ona počiva,
kao i posebne teškoće koje su se pojavile pri utvrđivanju vrijednosti.

\(2\) Izvješće o provedenoj reviziji prekogranične podjele mora se
sastaviti i ako članovi društva koje se dijeli u novim društvima stječu
udjele u istom omjeru kao što su im pripadali u društvu koje se dijeli.

Izvješće nadzornog, odnosno upravnog odbora

Članak 551.e (NN [130/23](https://www.zakon.hr/cms.htm?id=58588))

Nadzorni odnosno upravni odbor društva koje se dijeli, ako taj u društvu
postoji, dužan je provjeriti plan prekogranične podjele i reviziju takve
podjele te o namjeravanoj podjeli izraditi pisano izvješće. Izvješće se
mora sastaviti i ako članovi u novim društvima dobivaju udjele u istom
omjeru kao što su im pripadali u društvu koje se dijeli.

Priprema skupštine radi odlučivanja o podjeli

Članak 551.f (NN [130/23](https://www.zakon.hr/cms.htm?id=58588))

\(1\) Društvo koje se dijeli mora registarskom sudu podnijeti prijavu za
upis namjere provođenja prekogranične podjele najmanje šest tjedana
prije održavanja skupštine na kojoj će članovi društva koje se dijeli
odlučivati o podjeli. Uz namjeru provođenja prekogranične podjele u
sudski registar upisuje se obavijest članovima društva, vjerovnicima
društva, radničkom vijeću, odnosno radnicima, ako to vijeće nije u
društvu utemeljeno, da društvu koje se dijeli mogu podnijeti primjedbe
na plan podjele najkasnije pet dana prije održavanja skupštine na kojoj
će se odlučivati o podjeli. U sudski registar upisuje se i uputa o tome
kako vjerovnici, članovi i radnici društava koje se dijeli mogu
ostvariti svoja prava. Ako su isprave iz stavka 6. ovoga članka dostupne
na internetskoj stranici društva, u obavijesti će se navesti i
internetska stranica na kojoj su te isprave dostupne.

\(2\) Prijavi iz stavka 1. ovoga članka prilaže se:

1\. plan prekogranične podjele,

2\. izvješće uprave, odnosno izvršnih direktora o prekograničnoj
podjeli, ako ga se mora izraditi,

3\. izvješće revizora o podjeli te izvješće nadzornog odnosno upravnog
odbora o podjeli, ako ih se mora izraditi, a društvo ih želi objaviti u
skladu s idućim podstavkom.

Plan podjele i izvješće uprave, odnosno izvršnih direktora o podjeli
moraju biti dostupni na internetskoj stranici na kojoj se nalazi sudski
registar te putem sustava povezivanja registara. Ako ih društvo dostavi
uz prijavu, na taj će se način učiniti dostupnima i izvješće revizora o
podjeli te izvješće nadzornog odnosno upravnog odbora o podjeli.

\(3\) U objavi upisa namjere provođenja prekogranične podjele mora se
upozoriti članove društva, vjerovnike društva, radničko vijeće odnosno
radnike društva, ako to vijeće nije utemeljeno, u kojem roku te osobe
imaju pravo podnijeti društvu primjedbe na plan podjele.

\(4\) U pozivu na skupštinu koja treba odlučiti o prekograničnoj podjeli
mora se navesti i:

1\. obavijest članovima da su plan podjele, izvješće uprave i izvršnih
direktora o podjeli, a ako su dostavljeni u sudski registar, i izvješće
o reviziji podjele te izvješće nadzornog odnosno upravnog odbora
dostupni na internetskoj stranici na kojoj se nalazi sudski registar,

2\. obavijest članovima da se isprave iz stavka 6. ovoga članka nalaze
na uvidu u poslovnim prostorijama društva te da su članovi ovlašteni
zahtijevati da im se dostavi preslika tih isprava, odnosno, ako su te
isprave objavljene na internetskoj stranici društva s koje se mogu
preuzeti bez naknade, podatak o tome na kojoj su stranici objavljene,

3\. obavijest da članovi društva, vjerovnici te radničko vijeće, odnosno
izravno radnici društva ako to vijeće nije utemeljeno, imaju pravo
društvu dostaviti svoje primjedbe na plan podjele najkasnije pet dana
prije održavanja skupštine na kojoj će se odlučivati o podjeli.

\(5\) Ako je društvo koje se dijeli društvo s ograničenom odgovornošću,
od sazivanja skupštine koja treba odlučiti o prekograničnoj podjeli pa
do njezina održavanja mora proći najmanje mjesec dana.

\(6\) Istodobno sa sazivanjem glavne skupštine odnosno skupštine društva
koja treba odlučiti o podjeli moraju se u poslovnim prostorijama društva
u njegovu sjedištu staviti članovima na uvid:

1\. plan podjele,

2\. izvješće uprave, odnosno izvršnih direktora o podjeli, ako ga se
mora izraditi,

3\. izvješće o reviziji podjele, ako ga se mora izraditi,

4\. izvješće nadzornog, odnosno upravnog odbora o podjeli, ako ga se
mora izraditi,

5\. godišnja financijska izvješća društva za posljednje tri poslovne
godine, a ako dan s kojim su sastavljena posljednja godišnja financijska
izvješća društva nije i dan poslovnih učinaka podjele, mora se priložiti
i zaključni izvještaj o financijskom položaju društva koje se dijeli,

6\. ako se zadnja godišnja financijska izvješća odnose na poslovnu
godinu koja je istekla više od šest mjeseci prije izrade plana podjele,
moraju se priložiti i nova takva izvješća na određeni dan od kojega nije
proteklo više od tri mjeseca do izrade plana podjele ili polugodišnji
izvještaj sastavljen u skladu s odredbom članka 465. Zakona o tržištu
kapitala (»Narodne novine«, br. 65/18., 17/20., 83/21. i 151/22.).

\(7\) Financijska izvješća iz stavka 6. točke 6. ovoga članka
sastavljaju se suglasno propisima koji su važili u vrijeme kad su
sastavljena posljednja godišnja financijska izvješća te uz primjenu
metoda koje su primijenjene prilikom izrade posljednjih godišnjih
financijskih izvješća. Pritom se moraju uzeti u obzir otpisi i ispravke
vrijednosti te sve bitne promjene u vrijednosti imovine, koje nisu
vidljive iz poslovnih knjiga, do dana s kojim su izrađena ta izvješća.

\(8\) Svakom članu društva na njegov će se zahtjev, a na trošak društva
dati preslika isprava iz stavka 6. ovoga članka. Ako je član društva
pristao da mu društvo dostavlja informacije elektroničkim putem, društvo
mu može ove isprave dostaviti i elektroničkom poštom. Radničkom vijeću,
odnosno pojedinom radniku ako takvo vijeće nije u društvu utemeljeno, na
njihov će se zahtjev, a na trošak društva dati preslika isprava iz
stavka 6. točaka 1., 2., 5. i 6. ovoga članka. Vjerovniku društva dat će
se na njegov zahtjev i o njegovu trošku preslika isprava iz stavka 6.
točaka 1., 2., 5. i 6. ovoga članka.

\(9\) Za vrijeme održavanja glavne skupštine odnosno skupštine društva
članovima društva treba omogućiti uvid u isprave iz stavka 6. ovoga
članka. Uprava, odnosno izvršni direktori moraju na početku rasprave
objasniti plan podjele i upoznati članove društva sa svim bitnim
promjenama imovine i obveza društva do kojih je došlo nakon izrade plana
podjele. To se pogotovo odnosi na promjene koje bi opravdavale promjenu
omjera zamjene i drukčiji raspored udjela u novim društvima, odnosno
opravdavale drukčiji iznos otpremnine iz članka 551.i ovoga Zakona.
Uprava odnosno izvršni direktori moraju izvijestiti glavnu skupštinu
odnosno skupštinu i o svim pravodobno zaprimljenim primjedbama članova
društva i vjerovnika društva. Uprava, odnosno izvršni direktori moraju
također izvijestiti glavnu skupštinu odnosno skupštinu društva o svim
pravodobno dostavljenim primjedbama i mišljenju radničkog vijeća,
odnosno pojedinih radnika, ako takvo vijeće nije u društvu utemeljeno,
koji su dani u vezi s informacijama sadržanim u općem dijelu izvješća o
planu podjele i dijelu izvješća o planu podjele namijenjenom radnicima.
Mišljenje radničkog vijeća, odnosno radnika, ako takvo vijeće nije
utemeljeno, prilaže se izvješću uprave, odnosno izvršnih direktora.

\(10\) Društvo nema obveze iz stavaka 6. i 7. ako su isprave iz stavka
6. ovoga članka za isto to vrijeme dostupne na internetskoj stranici
društva s koje se mogu preuzeti bez naknade.

Odluka o podjeli

Članak 551.g (NN [130/23](https://www.zakon.hr/cms.htm?id=58588))

\(1\) Odlukom glavne skupštine odnosno skupštine društva s ograničenom
odgovornošću o odobravanju plana podjele donesena je odluka o podjeli
društva.

\(2\) Odluka se donosi glasovima koji predstavljaju najmanje tri
četvrtine temeljnoga kapitala zastupljenoga na glavnoj skupštini društva
odnosno skupštini društva s ograničenom odgovornošću prilikom donošenja
odluke. Statutom odnosno društvenim ugovorom može se odrediti da je za
to potrebna i veća većina te ispunjenje dodatnih pretpostavki, ali se ne
smije predvidjeti da se odluka donosi glasovima koji predstavljaju više
od devet desetina temeljnoga kapitala zastupljenoga na glavnoj skupštini
društva odnosno skupštini društva s ograničenom odgovornošću prilikom
donošenja odluke.

\(3\) Skupština može odluku kojom odobrava plan podjele uvjetovati
svojom izričitom suglasnošću o načinu suodlučivanja radnika u novim
društvima koja se osnivaju u postupku podjele.

\(4\) Odluka o podjeli mora biti u obliku javnobilježničke isprave.
Smatra se da je tom zahtjevu udovoljeno ako je zapisnik na skupštini
koja odlučuje o podjeli vodio javni bilježnik. Plan podjele prilaže se
odluci odnosno zapisniku sa skupštine kao njihov sastavni dio.

Isključenje razloga za pobijanje odluke

Članak 551.h (NN [130/23](https://www.zakon.hr/cms.htm?id=58588))

Odluka o prekograničnoj podjeli ne može se pobijati, osim razloga iz
članka 550.k stavka 1. ovoga Zakona, ni zbog toga što je otpremnina iz
članka 551.i ovoga Zakona neprimjerena ili što utvrđenja odnosno
obrazloženja primjerenosti otpremnine sadržana u planu podjele, izvješću
uprave odnosno izvršnih direktora, izvješću revizora podjele, nadzornog
odnosno upravnog odbora te informacije objavljene o tome u pripremi
skupštine nisu u skladu s odredbama ovoga Zakona.

Pravo na primjerenu otpremninu

Članak 551.i (NN [130/23](https://www.zakon.hr/cms.htm?id=58588))

\(1\) Svaki član društva koji je glasovao protiv odluke o podjeli i na
zapisnik izjavio protivljenje toj odluci ima pravo zahtijevati od
društva koje se dijeli da mu isplati primjerenu otpremninu u novcu za
udio koji mu u trenutku donošenja odluke o preuzimanju pripada u društvu
koje se dijeli.

\(2\) Pravo na primjerenu otpremninu ima i član koji je na zapisnik
izjavio protivljenje odluci o podjeli, a glasovao je za odluku o
podjeli:

1\. ako mu se podjelom isključuju ili umanjuju posebna prava koja mu
pripadaju na temelju statuta ili društvenog ugovora, ili posebna prava
koja se odnose na vođenje poslova društva, imenovanje članova uprave ili
članova nadzornog, odnosno upravnog odbora, ili su u vezi s prijenosom
udjela u društvu,

2\. ako se podjela provodi tako da članovi društva koje se dijeli ne
stječu udjele u novim društvima u istom omjeru kao što su im pripadali u
društvu koje se dijeli, osim ako se podjela provodi odvajanjem tako da
sve udjele u novom društvu ili društvima stječe društvo koje se dijeli,

3\. ako su udjeli u društvu koje se dijeli bili slobodno prenosivi, a
statut odnosno društveni ugovor novog društva predviđa da udjeli nisu
prenosivi ili da je za prijenos udjela potrebna suglasnost društva ili
pojedinih članova društva,

4\. ako se planom podjele ili izmjenom statuta odnosno društvenog
ugovora društva koje se dijeli članu društva nameću imovinske obveze
prema društvima koja sudjeluju u podjeli, preko vrijednosti obveza koje
je prije podjele imao prema društvu koje se dijeli,

5\. ako se planom podjele ili izmjenom statuta odnosno društvenog
ugovora društva koje se dijeli članu društva nameću imovinske obveze
prema trećima ili se uvodi njegova odgovornost prema trećima za obveze
društava koja sudjeluju u podjeli, preko iznosa tih obveza odnosno
odgovornosti koje je prije podjele imao na temelju svog članstva u
društvu koje se dijeli.

\(3\) Pravo na primjerenu otpremninu u novcu ima i član društva koje se
dijeli koji nije sudjelovao u radu skupštine kada se odlučivalo o
podjeli ako mu je sudjelovanje bilo protupravno onemogućeno, ako
skupština nije bila valjano sazvana ili ako predmet odlučivanja nije bio
pravilno objavljen.

\(4\) Zahtjev za isplatu primjerene otpremnine član mora postaviti u
roku od mjesec dana od zaključenja skupštine na kojoj je donesena odluka
o podjeli. Zahtjev se dostavlja društvu koje se dijeli, a član ga može
postaviti i elektronički, na adresu elektroničke pošte koja je za tu
svrhu navedena u planu podjele. Zahtjev se može postaviti i na zapisnik
na samoj skupštini koja odlučuje o prekograničnoj podjeli. Glasovanje
protiv odluke ili izjavljivanje protivljenja toj odluci na zapisnik ne
smatra se podnošenjem zahtjeva za plaćanje primjerene otpremnine.

\(5\) Svakom članu koji je pravodobno postavio uredan zahtjev za
plaćanje otpremnine sva društva koja sudjeluju u podjeli obvezna su kao
solidarni dužnici isplatiti primjerenu otpremninu. Obveza isplate
otpremnine uvjetovana je time da prekogranična podjela počne proizvoditi
učinke. Obveza isplate otpremnine dospijeva u roku od petnaest dana od
nastupa učinaka prekogranične podjele. Planom podjele uredit će se koja
prava društvo koje je isplatilo otpremninu članu ima prema drugim
društvima koja sudjeluju u podjeli.

\(6\) Svaki član društva koji je pravodobno postavio uredan zahtjev za
isplatu primjerene otpremnine može najkasnije dva mjeseca od nastupa
učinaka prekogranične podjele zatražiti od suda nadležnog prema mjestu
sjedišta društva koje se dijeli da u izvanparničnom postupku utvrdi
primjereni iznos otpremnine. Više postupaka koji se pokrenu sud će
spojiti. Odluka suda o visini otpremnine djeluje prema svim članovima
koji su postavili zahtjev za isplatu primjerene otpremnine, neovisno o
tome jesu li sudjelovali u postupku u kojem je određena. Odredi li sud
da iznos otpremnine određen planom podjele nije primjeren i da je
primjerena viša otpremnina, naložit će da se članovima društva koji su
sudjelovali u postupku nadoknade troškovi potrebni za vođenje postupka.

\(7\) Neovisno o odredbama plana podjele o omjeru zamjene udjela u
društvu koje se dijeli za udjele u novim društvima, član koji je
postavio zahtjev za isplatu otpremnine ne stječe udjele u društvima koja
se osnivaju u postupku prekogranične podjele. Ako se provodi podjela
odvajanjem, nastupom učinaka podjele udjeli toga člana u društvu koje se
dijeli prelaze na to društvo. Prilikom stjecanja ne vrijede ograničenja
koja inače vrijede za stjecanje vlastitih dionica odnosno vlastitih
poslovnih udjela. Ako prilikom stjecanja nisu ispunjene pretpostavke
koje se inače zahtijevaju za stjecanje vlastitih dionica odnosno
poslovnih udjela, društvo ih mora otuđiti u roku od godine dana, a ako
to ne učini, mora ih povući uz odgovarajuću primjenu pravila koja se
primjenjuju na stjecanje vlastitih dionica odnosno poslovnih udjela.

\(8\) Svaki član koji je postavio pravodoban i uredan zahtjev za isplatu
primjerene otpremnine ima pravo zahtijevati da mu se dade osiguranje na
koje imaju pravo vjerovnici društva u skladu s odredbom članka 551.j
ovoga Zakona.

Zaštita vjerovnika društva koje se dijeli

Članak 551.j (NN [130/23](https://www.zakon.hr/cms.htm?id=58588))

\(1\) Vjerovnici društva koje se dijeli imaju pravo zahtijevati da im se
da odgovarajuće osiguranje za tražbine koje postoje, ali nisu dospjele u
vrijeme objave plana podjele. Zahtjev za davanje odgovarajućeg
osiguranja podnosi se sudu iz članka 40. ovoga Zakona, nadležnom prema
sjedištu društva koje se dijeli, u roku od tri mjeseca od dana objave
plana podjele. O zahtjevu se odlučuje u izvanparničnom postupku.
Vjerovnik koji zahtijeva osiguranje mora učiniti vjerojatnim da zaštitni
mehanizmi koji su za vjerovnike predviđeni planom podjele ne
predstavljaju odgovarajuće osiguranje njegove tražbine te da će se zbog
prekogranične podjele znatno otežati ostvarenje njegove tražbine.
Zahtjev za davanje osiguranja za nedospjelu, uvjetnu ili neizvjesnu
tražbinu ograničava se na iznos jednak procijenjenoj vrijednosti te
tražbine prema stanju u vrijeme objave plana podjele, utvrđenoj
savjesnom primjenom računovodstvenih standarda.

\(2\) Odredbom stavka 1. ovoga članka ne utječe se na odgovarajuću
primjenu odredbi članka 550.o stavaka 1., 4. i 5. ovoga Zakona.

\(3\) Ako zbog bilo kojeg razloga ne dođe do prekogranične podjele,
prestaje obveza davanja osiguranja radi provedbe podjele. Osiguranja
koja su u tu svrhu bila dana prestaju, a vjerovnik je dužan vratiti ono
što je po toj osnovi primio.

Prijava za upis prekogranične podjele u registru društva koje se dijeli

Članak 551.k (NN [130/23](https://www.zakon.hr/cms.htm?id=58588))

\(1\) Nakon što ispuni pretpostavke iz članaka 551. do 551.j, društvo
koje se prekogranično dijeli podnosi registarskom sudu prijavu za upis u
sudski registar prekogranične podjele. Prijava se podnosi najranije
nakon proteka dva mjeseca od donošenja odluke o podjeli, registarskom
sudu nadležnom po mjestu sjedišta društva koje se dijeli. Prijavu
podnose svi članovi uprave, odnosno izvršni direktori i predsjednik
nadzornog, odnosno upravnog odbora, ako društvo ima taj organ.

\(2\) Prijavi se prilažu:

1\. plan podjele,

2\. odluka o prekograničnoj podjeli donesena u propisanom obliku,

3\. primjedbe koje su na plan podjele podnesene u skladu s odredbama
članka 551.f,

4\. izvješće uprave odnosno izvršnih direktora o prekograničnoj podjeli,
odnosno zasebna izvješća za članove odnosno radnike društva, a ako se
takvo izvješće ili izvješća ne moraju izraditi, odgovarajući dokaz o
tome,

5\. mišljenje radničkog vijeća o podjeli, odnosno odgovarajuće mišljenje
radnika ako to vijeće nije utemeljeno u društvu, a ako takva mišljenja
nisu dana, izjavu članova uprave odnosno izvršnih direktora kojom to
potvrđuju,

6\. izvješće revizora o podjeli, a ako se ne mora izraditi, odgovarajući
dokaz o tome,

7\. izvješće nadzornog, odnosno upravnog odbora o podjeli, a ako se ne
mora izraditi, odgovarajući dokaz o tome,

8\. ako se neko od novih društava osniva u Republici Hrvatskoj, isprave
koje je uz odgovarajuću primjenu odredbi ovoga Zakona o osnivanju takvog
društva potrebno priložiti za upis toga društva u sudski registar,

9\. ako je za podjelu potrebna suglasnost ili dozvola nekog državnog
tijela ili institucije s javnopravnim ovlastima, takva suglasnost ili
dozvola,

10\. dokaz da je skupština na kojoj se odlučivalo o podjeli pripremljena
i sazvana u skladu s odredbom članka 551.f stavka 1. ovoga Zakona,

11\. izjava treće osobe s ponudom novčane doplate dana u propisanom
obliku (članak 550.b stavak 4.),

12\. izjava uprave, odnosno izvršnih direktora društva koje se dijeli da
je članovima društva koji na to imaju pravo dano osiguranje iz članka
550.i stavka 8. ovoga Zakona, odnosno da je takvo osiguranje dano
vjerovnicima koji na to imaju pravo u skladu s odredbama članka 551.j
ovoga Zakona,

13\. izjava uprave, odnosno izvršnih direktora društva koje se dijeli da
protiv odluke skupštine o podjeli u roku od 30 dana od donošenja odluke
nije bila podignuta tužba za njezino pobijanje ili da do dana podnošenja
prijave nije podignuta tužba za utvrđivanje ništetnosti odluke, a ako je
takva tužba podnesena, da je tužbeni zahtjev pravomoćno odbijen, ili da
je tužba odbačena ili povučena; izjava uprave, odnosno izvršnih
direktora nije potrebna ako se uz prijavu prilože izjave svih članova
društva dane u obliku javnobilježničke isprave kojom se odriču prava na
pobijanje odluke o podjeli ili pozivanja na njezinu ništetnost, ili
jednoglasna odluka glavne skupštine dioničkog društva ili jednoglasna
odluka skupštine društva s ograničenom odgovornošću istog sadržaja,
zabilježena u javnobilježničkom zapisniku, ali samo ako su na skupštini
društva koje se dijeli sudjelovali svi članovi društva,

14\. izjava uprave, odnosno izvršnih direktora društva koje se dijeli da
nisu povrijeđena prava radnika iz članka 551.f stavka 4. točke 3. ovoga
Zakona,

15\. izjava uprave, odnosno izvršnih direktora društva koje se dijeli da
su započeli pregovori s radnicima o budućem sudjelovanju u suodlučivanju
zaposlenih u društvima koja sudjeluju u podjeli sukladno posebnim
propisima,

16\. izjava uprave, odnosno izvršnih direktora društva koje se dijeli da
u društvu ne postoji neki od stečajnih razloga ili prijeteća
nesposobnost za plaćanje,

17\. izjava uprave, odnosno izvršnih direktora o broju zaposlenih u
društvu u trenutku izrade plana podjele te o broju i sjedištima društava
koja su s njime povezana,

18\. izjava uprave odnosno izvršnih direktora o postojanju, dospjelih
ili nedospjelih poreznih obveza i obveza s osnove drugih javnih davanja,
o tome je li društvo predmet poreznog ili drugog javnopravnog nadzora,
vodi li se protiv društva upravni postupak ili spor kojemu je predmet
utvrđenje postojanja porezne obveze ili druge javnopravne obveze te vodi
li se protiv društva kakav prekršajni ili kazneni postupak.

Potvrda o podjeli. Upis podjele u registru u kojem je upisano društvo
koje se dijeli.

Članak 551.l (NN [130/23](https://www.zakon.hr/cms.htm?id=58588))

\(1\) Registarski sud dužan je u roku od tri mjeseca od podnošenja
prijave iz članka 551.k ovoga Zakona ispitati je li društvo koje se
dijeli ispunilo sve pretpostavke i obavilo sve propisane radnje za
prekograničnu podjelu.

\(2\) Ako postoje ozbiljne sumnje da se prekogranična podjela provodi
radi zlouporabe ili prijevare koja može dovesti ili čiji je cilj
izbjegavanje odnosno zaobilaženje prava Europske unije ili nacionalnog
prava ili koje se provodi radi počinjenja kaznenog djela, sud može
zahtijevati da mu se dostave i dodatne informacije ili dokumenti, a može
i poduzeti dodatne radnje, u skladu s odredbom članka 551.m ovoga
Zakona. Rok iz stavka 1. ovoga članka može se u tom slučaju produljiti
za dodatna tri mjeseca. Utvrdi li sud da se prekogranična podjela
provodi u ove svrhe, odbit će zahtjev za upis.

\(3\) Ako zbog složenosti postupka prekogranične podjele u iznimno
opravdanim slučajevima nije moguće provesti ispitivanje u rokovima iz
stavka 1. ili 2. ovoga članka, sud će prije isteka tih rokova
obavijestiti podnositelja zahtjeva o razlozima kašnjenja.

\(4\) Utvrdi li da je društvo ispunilo sve pretpostavke i obavilo sve
propisane radnje za prekograničnu podjelu društva iz članaka 551. do
551.j ovoga Zakona, registarski sud upisat će u sudski registar:

1\. broj predmeta pod kojim se u tom registru vodi postupak
prekogranične podjele;

2\. zabilježbu da je društvo koje se dijeli ispunilo sve pretpostavke i
obavilo sve propisane radnje za prekograničnu podjelu društva koje se
zahtijevaju za izdavanje potvrde o prekograničnoj podjeli;

3\. zabilježbu da će se prekogranična podjela upisati u sudski registar
društva koje se dijeli tek nakon što se u nadležni registar odnosno
registre upišu sva nova društva koja sudjeluju u podjeli te nakon što
registarski sud o tome zaprimi odgovarajuću obavijest.

\(5\) Ako su vjerovnici društva postavili zahtjev za davanje osiguranja
iz članka 551.j ili su članovi društva postavili zahtjev za davanje
osiguranja iz članka 551.i, upis u registar ne može se provesti:

1\. prije pravomoćnosti odluke kojom se zahtjev odbija,

2\. prije nego što je vjerovniku odnosno članu društva dano osiguranje
sukladno odluci suda ili

3\. prije pravomoćnosti odluke kojom se zahtjev djelomično odbija i
prije nego što je vjerovniku odnosno članu društva dano osiguranje
sukladno takvoj odluci suda.

Društvo mora dokazati da je članovima društva odnosno vjerovnicima
društva koji na to imaju pravo dano odgovarajuće osiguranje.

\(6\) Nakon upisa iz stavka 4. ovoga članka registarski sud izdaje
potvrdu da je društvo koje se dijeli ispunilo sve pretpostavke i obavilo
sve propisane radnje za prekograničnu podjelu (potvrda o podjeli). Takva
se potvrda mora učiniti dostupnom putem sustava povezivanja registara.

\(7\) Registarski će sud nadležan prema sjedištu društva koje se dijeli,
nakon što dobije obavijest da su u nadležne registre upisana sva nova
društva koja sudjeluju u podjeli, upisati u sudski registar da je
provedena prekogranična podjela društva koje se dijeli. Registarski sud
obavijestit će elektroničkim putem sud nadležan prema sjedištu svakog
novog društva koje sudjeluje u podjeli o tome s kojim je danom upisana
prekogranična podjela u registru društva koje se dijeli te će mu na isti
način dostaviti izvod iz sudskog registra i statut odnosno društveni
ugovor društva koje se dijeli.

\(8\) U sudski registar društva koje se dijeli upisat će se tvrtka i
pravni oblik svih drugih društava koja sudjeluju u podjeli, kao i broj
pod kojim se svako od tih društava vodi u registru u kojem je ono
upisano. Ako društvo koje se dijeli prestaje postojati zbog podjele, u
sudski registar upisat će se dan s kojim je društvo prestalo postojati i
napomena da je prestanak posljedica prekogranične podjele.

Obavijesti i informacije registarskog suda

Članak 551.m (NN [130/23](https://www.zakon.hr/cms.htm?id=58588))

\(1\) Registarski sud može za obavljanje ispitivanja iz članka 551.l
ovoga Zakona:

1\. zatražiti potrebne informacije i isprave od društva koje se
prekogranično dijeli;

2\. zatražiti potrebne informacije i isprave od javnopravnih tijela u
zemlji i u drugoj državi članici ili državi koja je strana ugovornica
Ugovora o europskom ekonomskom prostoru u kojoj se u postupku
prekogranične podjele osnivaju nova društva koja sudjeluju u podjeli;

3\. prema potrebi, zatražiti potrebne informacije i isprave od posebnog
pregovaračkog tijela;

4\. imenovati revizora.

\(2\) Ako je domaći sud nadležan za upis novog društva iz članka 551.n
ovoga Zakona, taj sud i druga domaća javnopravna tijela mogu tijelu
druge države članice ili države koja je strana ugovornica Ugovora o
europskom ekonomskom prostoru nadležnom za izdavanje potvrde o
prekograničnoj podjeli dati na njegov zahtjev sve potrebne informacije i
dostaviti potrebne isprave kojima raspolaže.

Upis novih društva koja sudjeluju u podjeli

Članak 551.n (NN [130/23](https://www.zakon.hr/cms.htm?id=58588))

\(1\) Društvo koje se prekogranično dijeli podnosi prijavu za upis
osnivanja novog društva u postupku prekogranične podjele. Prijava se
podnosi registarskom sudu na čijem je području predviđeno da se nalazi
sjedište novog društva.

\(2\) Prijavi se prilaže:

1\. plan podjele,

2\. prema potrebi, sporazum o sudjelovanju radnika pri određivanju
njihova prava suodlučivanja u društvima koja sudjeluju u podjeli.

Prijavi se ne prilažu druge isprave iz članka 551.k ovoga Zakona.

\(3\) Registarskom sudu dostavit će se potvrda o prekograničnoj podjeli
koju je izdalo tijelo koje je nadležno za provjeru zakonitosti podjele
prema pravu države u kojoj je registrirano društvo koje se dijeli.
Potvrda se dostavlja putem sustava povezivanja registara. Dostavljena
potvrda priznaje se kao dokaz da su ispunjene sve pretpostavke i
obavljene sve propisane radnje za prekograničnu podjelu koje se za takvu
podjelu zahtijevaju prema pravu države u kojoj društvo koje se dijeli
ima svoje sjedište. Registarski sud ne može u sudskom registru provesti
upis osnivanja novog društva koje sudjeluje u prekograničnoj podjeli bez
potvrde o prekograničnoj podjeli.

\(4\) Prilikom upisa sud provjerava posebice jesu li ispunjene sve
pretpostavke koje se inače zahtijevaju za osnivanje novog društva, a
prema potrebi i je li sklopljen sporazum o radničkom suodlučivanju u
društvima koja sudjeluju u podjeli. Pri osnivanju društva primjenjuju se
na odgovarajući način odredbe članka 550.c stavaka 3. i 4. ovoga Zakona.

\(5\) Uz upis novog društva u sudski registar upisuje se i zabilježba da
je društvo upisano u postupku prekogranične podjele te zabilježba da će
učinci osnivanja novog društva nastupiti tek kad se valjano provede
prekogranična podjela prema pravu države kojoj pripada društvo koje se
dijeli. Registarski sud nadležan za upis osnivanja novog društva
službenim će putem obavijestiti sud nadležan za društvo koje se dijeli
da je novo društvo koje sudjeluje u podjeli upisano u sudski registar,
navodeći dan s kojim je to učinjeno.

\(6\) Nakon što registar u kojem je upisano društvo koje se dijeli
obavijesti registarski sud da su nastupile posljedice prekogranične
podjele, registarski sud nadležan prema sjedištu novog društva upisat će
u sudski registar podatak o danu s kojim su nastupile pravne posljedice
prekogranične podjele.

\(7\) U sudski registar novog društva koje sudjeluje u podjeli upisat će
se tvrtka i pravni oblik društva koje se dijeli i svih drugih društava
koja sudjeluju u podjeli, kao i broj pod kojim se svako od tih društava
vodi u registru u kojem je ono upisano.

### GLAVA VIII. PRIJENOS IMOVINE

Prijenos imovine na osobe javnoga prava

Članak 551.o

\(1\) Dioničko društvo može cijelu svoju imovinu bez provođenja
likvidacije prenijeti na Republiku Hrvatsku, županiju, općinu ili grad.

\(2\) Za društvo koje prenosi svoju imovinu prema stavku 1. ovoga članka
na odgovarajući se način primjenjuju odredbe ovoga Zakona o društvu koje
se pripaja. Upisom prijenosa imovine dioničkoga društva u sudski
registar u kojemu je ono upisano to društvo prestaje. Imovina društva
zajedno s obvezama prelazi na preuzimatelja. Umjesto odnosa zamjene
dionica utvrđuje se oblik i visina naknade za prenijetu imovinu.

Obveza prijenosa imovine društva

Članak 552.

\(1\) Za valjanost ugovora kojim se društvo, osim u slučaju pripajanja,
spajanja ili podjele, obvezuje prenijeti na drugoga cijelu svoju imovinu
ili imovinu čija je vrijednost veća od četvrtine iznosa temeljnog
kapitala, kad bi u ovom drugom slučaju to značilo značajnu strukturnu
promjenu društva, potrebna je suglasnost glavne skupštine dana odlukom
donesenom na način propisan u članku 301. ovoga Zakona, ako se istodobno
s time ne mijenja i predmet poslovanja društva. Statutom se može
odrediti da je za donošenje takve odluke potrebna veća većina, odnosno
ispunjenje dodatnih pretpostavki.

\(2\) Za sve vrijeme nakon objave poziva za glavnu skupštinu mora se u
poslovnim prostorijama u sjedištu društva omogućiti dioničarima slobodan
uvid u ugovor iz stavka 1. ovoga članka. Na njegov zahtjev svakom se
dioničaru mora bez odgađanja dati presliku ugovora. Društvo nema te
obveze ako je ugovor u isto to vrijeme dostupan na internetskoj stranici
društva. Ugovor mora biti dostupan dioničarima i na glavnoj skupštini, a
uprava, odnosno izvršni direktori društva ga moraju objasniti prije
donošenja odluke o davanju suglasnosti. Mora ga se priložiti zapisniku s
glavne skupštine.

\(3\) Ako prijenos imovine dovodi do prestanka društva, prijavi za upis
nastupanja razloga za prestanak društva mora se priložiti primjerak
ugovora o prijenosu imovine ovjeren od strane javnog bilježnika.

### GLAVA IX. PREOBLIKOVANJE DRUŠTAVA

#### Odjeljak 1. OPĆE ODREDBE

Pojam

Članak 553.

Svako društvo može na temelju odluke organa društva i u skladu s
odredbama članka 553. do 582. ovoga Zakona promijeniti oblik i nastaviti
djelovati kao društvo drugoga oblika.

Vrijeme preoblikovanja

Članak 554.

\(1\) Društvo ne može promijeniti oblik prije nego što proteknu dvije
godine od njegova upisa u sudski registar ili od upisa u taj registar
posljednje promjene oblika društva.

\(2\) Odredba stavka 1. ovoga članka ne primjenjuje se na društva
upisana u sudski registar do dana početka primjene ovoga Zakona.

Isključenje likvidacije

Članak 555.

\(1\) Prilikom promjene oblika ne provodi se likvidacija društva.

\(2\) Društvo nad kojim se provodi postupak likvidacije na temelju
odluke organa društva o prestanku društva ili zbog proteka vremena na
koje je ono osnovano, može promijeniti oblik do početka diobe i isplate
članovima ostatka likvidacijske mase, koji preostane nakon što se
podmire vjerovnici društva.

\(3\) Oblik ne može promijeniti društvo nad kojim je otvoren stečajni
postupak osim u provedbi stečajnog plana.

Pravna osobnost i upis u registar

Članak 556.

\(1\) Nakon preoblikovanja društvo nastavlja djelovati kao ista pravna
osoba, ali drugoga pravnoga oblika.

\(2\) Preoblikovanje društva upisuje se u sudski registar.

#### Odjeljak 2. PREOBLIKOVANJE DIONIČKOGA DRUŠTVA U DRUŠTVO S OGRANIČENOM ODGOVORNOŠĆU

Pretpostavke

Članak 557.

\(1\) Dioničko društvo može se preoblikovati u društvo s ograničenom
odgovornošću.

\(2\) Odluku o preoblikovanju donosi glavna skupština društva glasovima
koji predstavljaju najmanje devet desetina temeljnoga kapitala
zastupljenoga na glavnoj skupštini prilikom donošenja odluke. Statutom
se može odrediti da je za to potrebna veća većina, a može se zahtijevati
i ispunjenje dodatnih pretpostavki.

\(3\) Ako postoje dionice više rodova, za odluku glavne skupštine
potrebna je suglasnost dioničara svakog roda dionica. Dioničari svakog
roda dionica donose o suglasnosti posebnu odluku. Za to vrijede odredbe
stavka 2. ovoga članka.

\(4\) U zapisniku s glavne skupštine mora se navesti koji su dioničari
osobno odnosno preko punomoćnika glasovali za odluku o preoblikovanju
odnosno koji su dioničari uskratili svoju suglasnost na odluku o
preoblikovanju.

Sadržaj odluke

Članak 558.

Odluka o preoblikovanju sadržava:

1\. tvrtku dioničkoga društva i tvrtku društva s ograničenom
odgovornošću,

2\. imena i prezimena, odnosno tvrtke članova društva s ograničenom
odgovornošću s naznakom nominalnih iznosa njihovih poslovnih udjela,

3\. upućivanje na društveni ugovor koji je prilog odluci i čini njezin
sastavni dio.

Zamjena dionica

Članak 559.

\(1\) Preoblikovanjem dioničkoga društva u društvo s ograničenom
odgovornošću dioničari postaju članovima društva s ograničenom
odgovornošću i u njemu zamjenom stječu poslovne udjele razmjerno
nominalnom iznosu svojih dionica odnosno temeljnom kapitalu koji otpada
na njihove dionice bez nominalnog iznosa.

\(2\) Odlukom o preoblikovanju može se za neke dioničare odrediti
nominalni iznos udjela koji nije razmjeran nominalnom iznosu njihovih
dionica odnosno temeljnom kapitalu koji otpada na njihove dionice bez
nominalnog iznosa, ako se s time izričito suglase dioničari koji su time
oštećeni. Suglasnost se daje u obliku javnobilježničke isprave.

\(3\) Na zamjenu dionica za udjele na odgovarajući se način primjenjuju
odredbe članka 230. stavka 3. i 4. i članka 364. stavka 1. i 2. ovoga
Zakona.

Upis u sudski registar

Članak 560.

\(1\) Nakon što se donese odluka o preoblikovanju društvo s ograničenom
odgovornošću podnosi registarskome sudu prijavu za upis preoblikovanja u
sudski registar.

\(2\) Prijavi za upis preoblikovanja u sudski registar prilažu se:

1\. odluka o preoblikovanju,

2\. popis članova društva s naznakom nominalnih iznosa njihovih udjela,
a ako dioničari nisu poznati, brojeve isprava o dionicama i udjele u
društvu s ograničenom odgovornošću koji se na njih odnose,

3\. ako je to potrebno, izjave iz članka 559. stavka 2. ovoga Zakona,

4\. imena i prezimena članova uprave društva s ograničenom odgovornošću
i njihovo prebivalište, te njihovi osobni identifikacijski brojevi.

\(3\) Uz prijavu članovi uprave, odnosno izvršni direktori dioničkoga
društva moraju izjaviti koliko je dioničara neposredno ili preko
punomoćnika sudjelovalo u radu glavne skupštine, a koliko ih to nije
učinilo.

Učinak upisa

Članak 561.

Upisom preoblikovanja u sudski registar:

1\. dioničko društvo nastavlja djelovati kao društvo s ograničenom
odgovornošću,

2\. dionice postaju poslovni udjeli u društvu s ograničenom odgovornošću
određeni brojem i nominalnim iznosima dionica odnosno temeljnim
kapitalom koji otpada na dionice bez nominalnog iznosa pojedinih bivših
dioničara, a sada članova društva s ograničenom odgovornošću,

3\. prava koja su treće osobe stekle na dionicama vrijede glede
poslovnih udjela u koje su pretvorene,

4\. članovi uprave, odnosno izvršni direktori i članovi nadzornog,
odnosno upravnog odbora dioničkog društva postaju članovima uprave i
nadzornoga odbora društva s ograničenom odgovornošću, ako odlukom o
preoblikovanju nije što drugo određeno i ako to društvo ima nadzorni
odbor.

Posebna prava dioničara

Članak 562.

\(1\) Na zahtjev svakog dioničara koji je glasovao protiv donošenja
odluke o preoblikovanju dioničkog društva u društvo s ograničenom
odgovornošću društvo mora otkupiti njegov udio plaćanjem primjerene
novčane naknade ako taj dioničar to zatraži u roku od dva mjeseca od
kada je objavljen upis preoblikovanja u sudski registar. Ako je protiv
odluke o preoblikovanju podignuta tužba kojom se ta odluka pobija, taj
rok počinje teći od dana kada je tužba bila pravomoćno odbačena ili je
tužbeni zahtjev bio pravomoćno odbijen. Dioničar se može odreći toga
prava izričitom pisanom izjavom.

\(2\) Dioničar i društvo sporazumno utvrđuju novčanu naknadu za
otkupljeni udio iz stavka 1. ovoga članka. Ne postignu li taj sporazum u
roku od 30 dana od dana kada je dioničar postavio zahtjev iz stavka 1.
ovoga članka, društvo je dužno dioničaru platiti primjerenu naknadu koju
na prijedlog dioničara ili društva odredi sud. Pritom treba uzeti u
obzir odredbu članka 211. ovoga Zakona. Više postupaka koji se vode sud
će spojiti. Odredi li sud primjerenu naknadu, naložit će društvu da
dioničarima koji su sudjelovali u postupku nadoknadi troškove potrebne
za vođenje postupka.

\(3\) Odluka iz članka 557. stavka 2. ovoga Zakona ne može se pobijati
zbog toga što naknada iz prethodnoga stavka nije plaćena ili zbog toga
što nije primjerena.

Zaštita vjerovnika

Članak 563.

Vjerovnik društva čija je tražbina nastala prije objave upisa
preoblikovanja društva u sudski registar, može u roku od šest mjeseci od
upisa preoblikovanja u taj registar zahtijevati osiguranje svojih
tražbina, ako ona još nisu dospjela. U objavi upisa preoblikovanja
društva u sudski registar uputit će se na to pravo vjerovnika.

#### Odjeljak 3. PREOBLIKOVANJE DRUŠTVA S OGRANIČENOM ODGOVORNOŠĆU U DIONIČKO DRUŠTVO

Pretpostavke

Članak 564. (NN [130/23](https://www.zakon.hr/cms.htm?id=58588))

\(1\) Odlukom skupštine društvo s ograničenom odgovornošću može se
preoblikovati u dioničko društvo.

\(2\) Na preoblikovanje društva s ograničenom odgovornošću u dioničko
društvo na odgovarajući način primjenjuju se odredbe ovoga Zakona o
društvu s ograničenom odgovornošću kojima se uređuje izmjena društvenog
ugovora.

\(3\) Ako se poslovni udjeli u društvu s ograničenom odgovornošću mogu
ustupiti samo uz suglasnost jednoga ili više članova društva, društvo se
ne može preoblikovati bez suglasnosti tih članova.

\(4\) Ako članovi društva s ograničenom odgovornošću osim obveze uplate
poslovnih udjela imaju prema društvu i drugih obveza, te ako prilikom
preoblikovanja te obveze ne mogu ispuniti, s odlukom o preoblikovanju
moraju se suglasiti i ti članovi društva.

Sadržaj odluke

Članak 565.

\(1\) Odluka o preoblikovanju sadržava:

1\. tvrtku društva s ograničenom odgovornošću i tvrtku dioničkoga
društva,

2\. iznos temeljnoga kapitala, broj i nominalni iznos dionica, ako one
glase na nominalne iznose,

3\. statut dioničkoga društva,

4\. imena i prezimena članova uprave, odnosno izvršnih direktora i
članova nadzornog, odnosno upravnog odbora dioničkoga društva,

5\. imena i prezimena članova društva koji su glasovali za
preoblikovanje.

\(2\) Ako je odlukom o preoblikovanju utvrđen nominalni iznos dionice
koji nije manji od najnižeg iznosa propisanog u članka 163. stavku 1.
ovoga Zakona, ali ukupni nominalni iznos dionica, odnosno dio temeljnog
kapitala koji otpada na dionice bez nominalnog iznosa, koje bi imale
pripasti nekome dioničaru nije jednak nominalnom iznosu njegovoga
poslovnog udjela u društvu s ograničenom odgovornošću, s odlukom se mora
suglasiti oštećeni dioničar izjavom danom u obliku javnobilježničke
isprave.

Ispitivanje osnivanja i odgovornost članova društva

Članak 566.

\(1\) Ako odredbama ovoga odjeljka nije drugačije određeno, na
preoblikovanje društva s ograničenom odgovornošću u dioničko društvo na
odgovarajući se način primjenjuju odredbe članka 175. i 176., članka
181. do 184., članka 188. i članka 191. do 194. ovoga Zakona.

\(2\) U izvješću iz članka 181. ovoga Zakona navode se podaci o
poslovima i o stanju društva s ograničenom odgovornošću.

Zamjena udjela

Članak 567.

\(1\) Na zamjenu udjela za dionice na odgovarajući način primjenjuju se
odredbe članka 230. ovoga Zakona o oglašavanju isprava o dionicama
nevažećima.

\(2\) Na spajanje udjela na odgovarajući se način primjenjuju odredbe
članka 346. ovoga Zakona o oglašavanju dionica nevažećima.

\(3\) Za zamjenu poslovnih udjela za dionice, kao ni za spajanje udjela
nije potrebno odobrenje suda.

Upis u sudski registar

Članak 568.

\(1\) Nakon što se donese odluka o preoblikovanju, dioničko društvo
podnosi sudu prijavu za upis preoblikovanja u sudski registar.

\(2\) Prijavi za upis preoblikovanja u sudski registar prilažu se:

1\. odluka o preoblikovanju,

2\. imena i prezimena, osobni identifikacijski broj i prebivalište
članova uprave, odnosno izvršnih direktora i članova nadzornog, odnosno
upravnog odbora dioničkoga društva,

3\. izvješća o reviziji članova uprave, odnosno izvršnih direktora,
članova nadzornog, odnosno upravnog odbora i revizora o obavljenom
ispitivanju prema odredbama članka 182. i 183. ovoga Zakona s
odgovarajućim ispravama.

\(3\) Zajedno s upisom preoblikovanja društva s ograničenom odgovornošću
u dioničko društvo objavljuju se imena i prezimena, osobni
identifikacijski broj i prebivalište članova nadzornog odbora.

Učinak upisa

Članak 569.

Upisom preoblikovanja u sudski registar:

1\. društvo s ograničenom odgovornošću nastavlja djelovati kao dioničko
društvo,

2\. poslovni udjeli u društvu s ograničenom odgovornošću zamjenjuju se
dionicama dioničkoga društva,

3\. prava koja su treće osobe stekle na poslovnim udjelima vrijede glede
dionica u koje su pretvoreni,

4\. članovi uprave, odnosno izvršni direktori društva s ograničenom
odgovornošću postaju članovima uprave dioničkoga društva, a članovi
nadzornoga odbora društva s ograničenom odgovornošću članovima
nadzornog, odnosno upravnog odbora dioničkog društva, ako odlukom o
preoblikovanju nije što drugo određeno.

Posebna prava člana društva

Članak 570.

\(1\) Na zahtjev svakog člana društva koji je u zapisnik izjavio da
glasuje protiv odluke o preoblikovanju društva s ograničenom
odgovornošću u dioničko društvo, društvo mora otkupiti njegove dionice
ako taj član društva to zatraži u roku od dva mjeseca od dana kada je
objavljen upis preoblikovanja u sudski registar. Član društva može se
odreći toga prava izričitom pisanom izjavom.

\(2\) Član društva i društvo sporazumno utvrđuju novčanu naknadu za
otkupljene dionice iz stavka 1. ovoga članka. Ne postignu li taj
sporazum u roku od 30 dana od dana kada je taj član postavio zahtjev iz
stavka 1. ovoga članka, društvo je dužno dionice koje mu pripadaju u
njegovo ime i za njegov račun izložiti prodaji na uređenom tržištu ili
na javnoj dražbi, ako dionice nisu uvrštene na uređeno tržište radit
trgovanja, te mu predati, nakon odbitka troškova prodaje, iznos ostvaren
prodajom. Na prodaju iz ovoga stavka na odgovarajući način primjenjuju
se odredbe članka 346. stavka 4. ovoga Zakona.

\(3\) Odluka o preoblikovanju ne može se pobijati zbog toga što naknada
iz prethodnoga stavka nije plaćena.

\(4\) Odredbama stavka 1. i 2. ovoga članka ne ograničava se pravo člana
društva da raspolaže svojim dionicama prenoseći ih drugim osobama.
Ograničenja prava na prijenos dionica sadržana u statutu društva u tome
se slučaju ne primjenjuju.

#### Odjeljak 4. PREOBLIKOVANJE DIONIČKOGA DRUŠTVA U JAVNO TRGOVAČKO DRUŠTVO I U KOMANDITNO DRUŠTVO

Pretpostavke

Članak 571.

\(1\) Dioničko društvo može se na temelju odluke glavne skupštine
preoblikovati u javno trgovačko društvo.

\(2\) Za odluku o preoblikovanju dioničkoga društva u javno trgovačko
društvo moraju glasovati svi prisutni dioničari. Dioničari koji nisu
prisustvovali glavnoj skupštini moraju se suglasiti s preoblikovanjem
davanjem izjave u obliku javnobilježničke isprave.

Sadržaj odluke i postupak preoblikovanja

Članak 572.

\(1\) Odluka o preoblikovanju sadržava:

1\. tvrtku dioničkoga društva i tvrtku javnoga trgovačkoga društva u
koje se ono preoblikuje,

2\. imena i prezimena svih članova društva s naznakom njihovih udjela,

3\. upućivanje na društveni ugovor koji je prilog odluci i čini njen
sastavni dio.

\(2\) Svi članovi društva moraju izričito prihvatiti društveni ugovor u
obliku javnobilježničke isprave.

\(3\) Glavnoj skupštini koja odlučuje o preoblikovanju treba pridonijeti
financijska izvješća izrađena s danom od kada članovi javnoga
trgovačkoga društva treba da sudjeluju u dobiti i u snošenju gubitaka
društva. Ako to treba da bude nakon što glavna skupština donese odluku o
preoblikovanju, financijska izvješća treba podnijeti s danom koji nije
više od šest mjeseci prije donošenja te odluke. Izvješća se prilažu
zapisniku s glavne skupštine.

Upis u sudski registar

Članak 573.

\(1\) Nakon što se donese odluka o preoblikovanju, javno trgovačko
društvo podnosi registarskome sudu prijavu za upis preoblikovanja u
sudski registar.

\(2\) Prijavi za upis preoblikovanja u sudski registar prilažu se:

1\. odluka o preoblikovanju,

2\. popis članova javnoga trgovačkoga društva,

3\. izjave članova društva o prihvaćanju društvenog ugovora,

4\. izjave članova koji nisu prisustvovali glavnoj skupštini o
suglasnosti iz članka 571. stavka 2. ovoga Zakona dane u obliku
javnobilježničke isprave.

\(3\) Na upis preoblikovanja dioničkoga društva u javno trgovačko
društvo na odgovarajući način primjenjuje se odredba članka 70. ovoga
Zakona.

Učinak upisa

Članak 574.

Nakon upisa preoblikovanja u sudski registar:

1\. dioničko društvo nastavlja djelovati kao javno trgovačko društvo,

2\. članovi javnoga trgovačkoga društva odgovaraju osobno, neograničeno
i solidarno vjerovnicima društva i za one obveze društva koje su nastale
prije upisa preoblikovanja u sudski registar,

3\. prestaju sve ovlasti uprave, odnosno izvršnih direktora i članova
nadzornog, odnosno upravnog odbora dioničkoga društva.

Preoblikovanje odlukom većine dioničara

Članak 575. (NN [118/03](https://www.zakon.hr/cms.htm?id=39361))

Brisan.

Preoblikovanje dioničkoga društva u komanditno društvo

Članak 576.

Na preoblikovanje dioničkoga društva u komanditno društvo na
odgovarajući način primjenjuju se odredbe članka 571. do 574. ovoga
Zakona. U odluci glavne skupštine dioničkoga društva o preoblikovanju
toga društva u komanditno društvo moraju se navesti komanditori i
njihovi ulozi u komanditno društvo.

#### Odjeljak 5. PREOBLIKOVANJE DRUŠTVA S OGRANIČENOM ODGOVORNOŠĆU U JAVNO TRGOVAČKO DRUŠTVO I U KOMANDITNO DRUŠTVO

Odgovarajuća primjena odredbi o preoblikovanju dioničkoga društva

Članak 577.

Na preoblikovanje društva s ograničenom odgovornošću u javno trgovačko
društvo i u komanditno društvo na odgovarajući način primjenjuju se
odredbe ovoga Zakona o preoblikovanju dioničkoga društva u javno
trgovačko društvo i u komanditno društvo.

#### Odjeljak 6. PREOBLIKOVANJE DRUŠTAVA OSOBA U DRUŠTVA KAPITALA

Pretpostavke

Članak 578.

Javno trgovačko društvo i komanditno društvo mogu se odlukom svih
članova društva preoblikovati u dioničko društvo.

Sadržaj odluke i postupak preoblikovanja

Članak 579.

\(1\) Odluka o preoblikovanju sadržava:

1\. tvrtku javnoga trgovačkoga društva, odnosno komanditnoga društva i
tvrtku dioničkoga društva,

2\. iznos temeljnoga kapitala, broj i rod dionica, te druge izmjene
statuta potrebne za preoblikovanje u dioničko društvo,

3\. imena i prezimena članova uprave, odnosno izvršnih direktora i
članova nadzornog, odnosno upravnog odbora društva.

\(2\) Članovima javnoga trgovačkoga društva ili komanditnoga društva za
donošenje odluke o preoblikovanju u dioničko društvo treba podnijeti
financijska izvješća za posljednju poslovnu godinu i posljednja
periodička financijska izvješća. Ako su financijska izvješća potrebna za
obračun sa članovima društva, mora ih se izraditi s danom koji je za to
mjerodavan. Izvješća se prilažu zapisniku.

Upis u sudski registar

Članak 580.

\(1\) Nakon što se donese odluka o preoblikovanju javno trgovačko
društvo, odnosno komanditno društvo podnose sudu prijavu za upis
preoblikovanja u sudski registar.

\(2\) Prijavi za upis preoblikovanja u sudski registar prilažu se:

1\. odluka o preoblikovanju,

2\. izjave svih članova javnoga trgovačkoga društva, odnosno svih
komplementara o suglasnosti s odlukom o preoblikovanju dane u obliku
javnobilježničke isprave,

3\. popis dioničara s naznakom broja dionica koje pripadaju svakome od
njih,

4\. imena i prezimena članova uprave, odnosno izvršnih direktora i
članova nadzornog, odnosno upravnog odbora dioničkoga društva i njihovi
osobni identifikacijski brojevi,

5\. izvješća o reviziji članova uprave, odnosno izvršnih direktora i
članova nadzornoga, odnosno upravnog odbora društva, te revizora o
obavljenom ispitivanju po odredbama članka 182. i 183. ovoga Zakona.

Učinak upisa

Članak 581.

Nakon upisa preoblikovanja u sudski registar:

1\. javno trgovačko društvo, odnosno komanditno društvo nastavljaju
djelovati kao dioničko društvo,

2\. članovi javnoga trgovačkoga društva, odnosno komplementari i
komanditori komanditnoga društva postaju dioničari razmjerno svojim
dotadašnjim udjelima u društvu,

3\. preoblikovanje ne utječe na odgovornost članova javnoga trgovačkoga
društva, odnosno komplementara komanditnoga društva za obveze koje je to
društvo preuzelo.

Preoblikovanje u društvo s ograničenom odgovornošću

Članak 582.

Na preoblikovanje javnoga trgovačkoga društva ili komanditnoga društva u
društvo s ograničenom odgovornošću na odgovarajući se način primjenjuju
odredbe članka 578. do 581. ovoga Zakona.

#### Odjeljak 7. PREKOGRANIČNO PREOBLIKOVANJE

Pojam prekograničnog preoblikovanja

Članak 582.a (NN [130/23](https://www.zakon.hr/cms.htm?id=58588))

\(1\) Prekogranično preoblikovanje je preoblikovanje kojim društvo
registrirano u Republici Hrvatskoj mijenja oblik i sjedište i nastavlja
poslovati kao društvo registrirano u drugoj državi Europske unije ili
državi koja je strana ugovornica Ugovora o europskom ekonomskom
prostoru. Odredbe ovoga odjeljka primjenjuju se na postupak takvog
preoblikovanja do trenutka izdavanja potvrde o preoblikovanju.

\(2\) Prekogranično preoblikovanje je i preoblikovanje u kojemu društvo
registrirano u drugoj državi Europske unije ili državi koja je strana
ugovornica Ugovora o europskom ekonomskom prostoru mijenja oblik i
sjedište i nastavlja poslovati kao društvo registrirano u Republici
Hrvatskoj. Odredbe ovoga odjeljka primjenjuju se na postupak takvog
preoblikovanja od trenutka izdavanja potvrde o preoblikovanju.

\(3\) Promjenom oblika smatra se i slučaj kada neko od društava mijenja
oblik u funkcionalno i jezično istovjetni oblik u drugoj državi članici.

\(4\) Na pitanja donošenja odluka o prekograničnom preoblikovanju koja
nisu uređena odredbama ovoga Zakona, a koja se smatraju odlukama važnim
za položaj radnika primjenjuju se odredbe Zakona o radu (»Narodne
novine«, br. 93/14., 127/17., 98/19., 151/22. i 64/23.) o prijenosu
ugovora o radu na novog poslodavca i sudjelovanju radnika u odlučivanju,
Zakona o europskim radničkim vijećima (»Narodne novine«, br. 93/14. i
127/17.) i Zakona o sudjelovanju radnika u odlučivanju u europskom
društvu (SE) i u europskoj zadruzi (SCE) (»Narodne novine«, br. 93/14.).

\(5\) Ako odredbama ovoga odjeljka nije određeno drugačije, na postupak
prekograničnog preoblikovanja na odgovarajući se način primjenjuju
odredbe odjeljaka 1. do 3. glave IX. ovoga dijela Zakona. Ne primjenjuje
se čl. 554. ovoga Zakona.

\(6\) Odredbe ovoga odjeljka ne primjenjuju se na preoblikovanja u
kojima sudjeluju:

1\. društvo u postupku likvidacije koje je počelo s diobom imovine
svojim članovima,

2\. društvo nad kojim je otvoren stečajni ili predstečajni postupak, kao
i postupak izvanredne uprave u trgovačkim društvima od sistemskog
značaja za Republiku Hrvatsku, odnosno društvo nad kojim je otvoren
odgovarajući postupak u drugim državama članicama,

3\. društvo na koje se primjenjuju instrumenti sanacije, sanacijske
ovlasti ili sanacijski mehanizmi predviđeni Zakonom o sanaciji kreditnih
institucija i investicijskih društava, odnosno društvo na koje se
primjenjuju odgovarajući instrumenti, ovlasti ili mehanizmi drugih
država članica,

4\. društvo čiji je cilj zajedničko ulaganje kapitala prikupljenog od
javnosti, koje posluje prema načelu razdiobe rizika i čiji se udjeli, na
zahtjev imatelja tih udjela, neposredno ili posredno, otkupljuju ili
isplaćuju iz imovine tog društva, što uključuje i radnje koje to društvo
poduzme da bi osiguralo da vrijednost njegovih udjela na burzi ne
odstupa bitno od vrijednosti njegove neto imovine.

Društva koja mogu sudjelovati u prekograničnom preoblikovanju

Članak 582.b (NN [130/23](https://www.zakon.hr/cms.htm?id=58588))

\(1\) Od društava koja su registrirana u Republici Hrvatskoj u
prekograničnom preoblikovanju mogu sudjelovati dioničko društvo i
društvo s ograničenom odgovornošću.

\(2\) Od društava koja su registrirana u nekoj drugoj državi u
prekograničnom preoblikovanju mogu sudjelovati društva koja su navedena
u Prilogu II. Direktive (EU) 2017/1132.

Plan preoblikovanja

Članak 582.c (NN [130/23](https://www.zakon.hr/cms.htm?id=58588))

\(1\) Uprava, odnosno izvršni direktori društva koje se prekogranično
preoblikuje izrađuju plan preoblikovanja.

\(2\) Plan preoblikovanja mora sadržavati barem sljedeće podatke:

1\. pravni oblik, tvrtku i sjedište društva,

2\. pravni oblik, tvrtku i sjedište preoblikovanog društva,

3\. statut, odnosno društveni ugovor preoblikovanog društva,

4\. predloženi okvirni vremenski raspored za prekogranično
preoblikovanje,

5\. sudjelovanje dotadašnjih članova u preoblikovanom društvu, prema
pravilima koja se primjenjuju na to društvo, uključujući broj, veličinu
i vrstu udjela koje će članovi steći preoblikovanjem,

6\. prava koja u preoblikovanom društvu stječu članovi društva koji su
imali posebna prava, kao i imatelji vrijednosnih papira koji nisu
dionice, ili mjere koje se predlažu u vezi s njima,

7\. sredstva osiguranja koja su ponuđena vjerovnicima društva,

8\. posebne pogodnosti koje su dane članovima upravnih i nadzornih
organa društva,

9\. prikaz poticaja i subvencija koje je društvo dobilo u posljednjih
pet godina,

10\. pojedinosti o ponudi novčane naknade u skladu s člankom 582.h,

11\. očekivani utjecaj prekograničnog preoblikovanja na zaposlenje,

12\. prema potrebi, podatke o postupcima kojima se određuju pojedinosti
sudjelovanja radnika pri određivanju njihova prava suodlučivanja u
preoblikovanom društvu.

\(3\) Plan preoblikovanja mora biti sastavljen u obliku
javnobilježničkog akta, odnosno privatne isprave koju potvrdi javni
bilježnik.

Izvješće o preoblikovanju

Članak 582.d (NN [130/23](https://www.zakon.hr/cms.htm?id=58588))

\(1\) Uprava, odnosno izvršni direktori društva koje se prekogranično
preoblikuje sastavlja izvješće o preoblikovanju. U izvješću se za
članove društva i radnike objašnjavaju pravni i gospodarski aspekti
prekograničnog preoblikovanja te se objašnjavaju posljedice
prekograničnog preoblikovanja za radnike.

\(2\) U izvješću se osobito objašnjavaju učinci prekograničnog
preoblikovanja na buduće poslovanje društva i društava koja su o njemu
ovisna. Izvješće obuhvaća dio za članove društva i dio za radnike.

\(3\) Društvo može odlučiti da, umjesto jedinstvenog izvješća, sastavi
odvojena izvješća za članove društva i radnike. Svako od tih izvješća
sadrži opći dio i dio koji se odnosi na članove društva, odnosno
radnike.

\(4\) U dijelu izvješća za članove društva osobito se objašnjavaju:

1\. posljedice prekograničnog preoblikovanja za članove društva,

2\. pravo članova da zahtijevaju novčanu naknadu u skladu s člankom
582.h ovoga Zakona, kao i metodu kojom je određena ta naknada.

\(5\) U dijelu izvješća za radnike osobito se objašnjavaju:

1\. posljedice prekograničnog preoblikovanja na radne odnose i, po
potrebi, mjere za zaštitu tih odnosa,

2\. bitne promjene uvjeta zaposlenja ili mjesta poslovanja društva,

3\. kako čimbenici navedeni u točkama 1. i 2. ovoga stavka utječu na
društva koja su ovisna o društvu koje se preoblikuje.

\(6\) Nije potrebno sastaviti dio izvješća za članove društva ako
društvo ima samo jednoga člana ili ako svi članovi društva, u obliku
javnobilježničkog akta ili javnobilježnički potvrđene privatne isprave,
izjave da su suglasni da se ne sastavlja taj dio. Nije potrebno
sastaviti dio za radnike ako društvo ni o njemu ovisna društva nemaju
radnike koji ujedno ne bi bili članovi uprave, odnosno izvršni
direktori. Ako nije potrebno sastaviti dio izvješća za članove društva,
kao ni dio za radnike društva, nije uopće potrebno sastaviti izvješće o
preoblikovanju.

Revizija preoblikovanja. Izvješće nadzornog, odnosno upravnog odbora

Članak 582.e (NN [130/23](https://www.zakon.hr/cms.htm?id=58588))

\(1\) Plan preoblikovanja mora provjeriti revizor preoblikovanja.
Revizora preoblikovanja imenuje sud iz članka 40. ovoga Zakona.

\(2\) Revizor mora sastaviti pisano izvješće o obavljenoj reviziji. To
izvješće mora biti dostupno u elektroničkom obliku članovima društva
najkasnije mjesec dana prije održavanja skupštine koja odlučuje o
preoblikovanju.

\(3\) Izvješće sadrži mišljenje revizora o tome je li ponuđena novčana
naknada primjerena. Revizor koristi općeprihvaćene metode procjene
vrijednosti, pri čemu uzima u obzir tržišnu cijenu udjela u društvu
prije nego što je najavljeno preoblikovanje, odnosno vrijednost društva
neovisno o najavljenom preoblikovanju. U izvješću se osobito navode:

1\. metoda, odnosno metode korištene pri određivanju ponuđene novčane
naknade,

2\. jesu li ta metoda, odnosno metode primjerene za određivanje novčane
naknade, zatim vrijednost do koje se došlo njihovim korištenjem, kao i
mišljenje o njihovoj relativnoj važnosti za dobivenu vrijednost i

3\. posebne poteškoće koje su se pojavile pri procjeni vrijednosti.

\(4\) Revizor može od društva tražiti sve obavijesti potrebne da bi
mogao sastaviti izvješće.

\(5\) Na odgovornost revizora, njegovih pomoćnika i zakonskih zastupnika
društva koje se preoblikuje primjenjuju se odredbe propisa kojima se
uređuje revizija.

\(6\) Revizija preoblikovanja nije potrebna ako svi članovi društva, u
obliku javnobilježničkog akta ili javnobilježnički potvrđene privatne
isprave, izjave da su suglasni da se revizija ne provodi.

\(7\) Nadzorni odnosno upravni odbor društva koje se preoblikuje, ako
taj u društvu postoji, dužan je provjeriti plan prekograničnog
preoblikovanja i reviziju toga plana te o namjeravanom preoblikovanju
izraditi pisano izvješće. Izvješće nadzornog odnosno upravnog odbora ne
mora se sastaviti ako se ne mora sastaviti ni izvješće uprave, odnosno
izvršnih direktora.

Upis namjere provođenja prekograničnog preoblikovanja

Članak 582.f (NN [130/23](https://www.zakon.hr/cms.htm?id=58588))

\(1\) Društvo mora podnijeti registarskom sudu prijavu za upis namjere
provođenja prekograničnog preoblikovanja najkasnije šest tjedana prije
održavanja skupštine koja će odlučiti o preoblikovanju.

\(2\) Uz namjeru provođenja prekograničnog preoblikovanja u sudski
registar upisuje se obavijest članovima društva, vjerovnicima društva,
radničkom vijeću, odnosno radnicima, ako to vijeće nije u društvu
utemeljeno, da društvu mogu podnijeti primjedbe na plan preoblikovanja
najkasnije pet dana prije održavanja skupštine na kojoj će se odlučivati
o preoblikovanju. U sudski registar upisuje se i uputa o tome kako
vjerovnici, članovi i radnici društava koje se preoblikuje mogu
ostvariti svoja prava. Ako su isprave iz članka 582.g stavka 4. ovoga
Zakona dostupne na internetskoj stranici društva, u obavijesti će se
navesti i internetska stranica na kojoj su te isprave dostupne.

\(3\) Prijavi iz stavka 1. ovoga članka prilaže se:

1\. plan prekograničnog preoblikovanja,

2\. izvješće uprave, odnosno izvršnih direktora o prekograničnom
preoblikovanju, ako ga se mora izraditi,

3\. izvješće revizora o preoblikovanju te izvješće nadzornog odnosno
upravnog odbora o preoblikovanju, ako ih se mora izraditi, a društvo ih
želi objaviti u skladu s idućim podstavkom.

Plan prekograničnog preoblikovanja i izvješće uprave, odnosno izvršnih
direktora o preoblikovanju moraju biti dostupni na internetskoj stranici
na kojoj se nalazi sudski registar te putem sustava povezivanja
registara. Ako ih društvo dostavi uz prijavu, na taj će se način učiniti
dostupnim i izvješće revizora o preoblikovanju te izvješće nadzornog
odnosno upravnog odbora o preoblikovanju.

Odluka skupštine

Članak 582.g (NN [130/23](https://www.zakon.hr/cms.htm?id=58588))

\(1\) Skupština društva donosi odluku o preoblikovanju kojom usvaja plan
preoblikovanja, uključujući i eventualne izmjene statuta, odnosno
društvenog ugovora.

\(2\) U pozivu na skupštinu koja treba odlučiti o prekograničnom
preoblikovanju mora se navesti i:

1\. obavijest članovima da su plan preoblikovanja, izvješće uprave i
izvršnih direktora o preoblikovanju, a ako su dostavljeni u sudski
registar i izvješće o reviziji preoblikovanja te izvješće nadzornog
odnosno upravnog odbora dostupni na internetskoj stranici na kojoj se
nalazi sudski registar,

2\. obavijest članovima da se isprave iz stavka 4. ovoga članka nalaze
na uvidu u poslovnim prostorijama društva te da su članovi ovlašteni
zahtijevati da im se dostavi preslika tih isprava, odnosno, ako su te
isprave objavljene na internetskoj stranici društva s koje se mogu
preuzeti bez naknade, podatak o tome na kojoj su stranici objavljene,

3\. obavijest da članovi društva, vjerovnici te radničko vijeće, odnosno
izravno radnici društva, ako to vijeće nije utemeljeno, imaju pravo
društvu dostaviti svoje primjedbe na plan preoblikovanja najkasnije pet
dana prije održavanja skupštine na kojoj će se odlučivati o
preoblikovanju.

\(3\) Ako je društvo koje se preoblikuje društvo s ograničenom
odgovornošću, od sazivanja skupštine koja treba odlučiti o
prekograničnom preoblikovanju pa do njezina održavanja mora proći
najmanje mjesec dana.

\(4\) Istodobno sa sazivanjem glavne skupštine odnosno skupštine društva
koja treba odlučiti o preoblikovanju moraju se u poslovnim prostorijama
društva u njegovu sjedištu staviti članovima na uvid:

1\. plan preoblikovanja,

2\. izvješće uprave, odnosno izvršnih direktora o preoblikovanju, ako ga
se mora izraditi,

3\. izvješće o reviziji plana preoblikovanja, ako ga se mora izraditi,

4\. izvješće nadzornog, odnosno upravnog odbora o izvješću o
preoblikovanju, ako ga se mora izraditi.

\(5\) Svakom članu društva na njegov će se zahtjev, a na trošak društva,
dati preslika isprava iz stavka 4. ovoga članka. Ako je član društva
pristao da mu društvo dostavlja informacije elektroničkim putem, društvo
mu može ove isprave dostaviti i elektroničkom poštom. Radničkom vijeću,
odnosno pojedinom radniku, ako takvo vijeće nije u društvu utemeljeno,
na njihov će se zahtjev, a na trošak društva dati preslika isprava iz
stavka 4. točaka 1. i 2. ovoga članka. Vjerovniku društva dat će se na
njegov zahtjev i o njegovu trošku preslika isprava iz stavka 4.
točaka 1. i 2. ovoga članka.

\(6\) Za vrijeme održavanja glavne skupštine odnosno skupštine društva
članovima društva treba omogućiti uvid u isprave iz stavka 4. ovoga
članka. Uprava, odnosno izvršni direktori moraju na početku rasprave
objasniti plan preoblikovanja i upoznati članove društva sa svim bitnim
promjenama imovine i obveza društva do kojih je došlo nakon izrade plana
preoblikovanja. To se pogotovo odnosi na promjene koje bi opravdavale
drukčiji iznos otpremnine iz članka 582.h ovoga Zakona. Uprava odnosno
izvršni direktori moraju izvijestiti glavnu skupštinu odnosno skupštinu
i o svim pravodobno zaprimljenim primjedbama članova društva i
vjerovnika društva. Uprava, odnosno izvršni direktori moraju također
izvijestiti glavnu skupštinu odnosno skupštinu društva o svim pravodobno
dostavljenim primjedbama i mišljenju radničkog vijeća, odnosno pojedinih
radnika, ako takvo vijeće nije u društvu utemeljeno, koji su dani u vezi
s informacijama sadržanim u izvješću uprave odnosno izvršnih direktora o
planu preoblikovanja. Mišljenje radničkog vijeća, odnosno radnika, ako
takvo vijeće nije utemeljeno, prilaže se izvješću uprave, odnosno
izvršnih direktora.

\(7\) Društvo nema obveze iz stavaka 4. i 5. ovoga članka ako su isprave
iz stavka 4. ovoga članka za isto to vrijeme dostupne na internetskoj
stranici društva s koje se mogu preuzeti bez naknade.

\(8\) Odluka o preoblikovanju donosi se glasovima koji predstavljaju
najmanje tri četvrtine temeljnoga kapitala zastupljenoga na glavnoj
skupštini društva odnosno skupštini društva s ograničenom odgovornošću
prilikom donošenja odluke. Statutom odnosno društvenim ugovorom može se
odrediti da je za to potrebna i veća većina te ispunjenje dodatnih
pretpostavki, ali se ne smije predvidjeti da se odluka donosi glasovima
koji predstavljaju više od devet desetina temeljnoga kapitala
zastupljenoga na glavnoj skupštini društva odnosno skupštini društva s
ograničenom odgovornošću prilikom donošenja odluke. Osim navedenog, na
odluku glavne skupštine dioničkog društva na odgovarajući se način
primjenjuje članak 557. ovoga Zakona, a na odluku skupštine društva s
ograničenom odgovornošću članak 564. ovoga Zakona.

\(9\) Skupština može odluku kojom usvaja plan preoblikovanja uvjetovati
svojom izričitom suglasnošću na način suodlučivanja radnika.

\(10\) Odluka o preoblikovanju mora biti u obliku javnobilježničke
isprave. Smatra se da je tom zahtjevu udovoljeno ako je zapisnik na
skupštini koja odlučuje o preoblikovanju vodio javni bilježnik. Plan
preoblikovanja prilaže se odluci odnosno zapisniku sa skupštine kao
njihov sastavni dio.

\(11\) Tužba za pobijanje odluke glavne skupštine o preoblikovanju ili
tužba za utvrđenje njezine ništetnosti može se podići samo u roku od 30
dana od donošenja odluke. Odluka glavne skupštine o preoblikovanju ne
može se pobijati ili proglasiti ništetnom nakon što nastupe pravne
posljedice preoblikovanja sukladno članku 582.m stavku 6. ovoga Zakona.

Novčana naknada

Članak 582.h (NN [130/23](https://www.zakon.hr/cms.htm?id=58588))

\(1\) Društvo mora planom preoblikovanja svakom članu društva koji je
glasovao protiv odluke o preoblikovanju i izjavio svoje protivljenje u
zapisnik ponuditi da će kupiti njegove udjele i platiti mu primjerenu
novčanu naknadu. Takvo stjecanje dionica, odnosno poslovnih udjela ne
predstavlja zabranjeno stjecanje vlastitih dionica, odnosno poslovnih
udjela. U planu preoblikovanja mora se navesti elektronička adresa na
koju članovi društva mogu dostaviti prihvat ponude.

\(2\) Članovi društva mogu prihvatiti ponudu u roku od mjesec dana od
zaključenja skupštine koja je donijela odluku o preoblikovanju. Ugovor o
kupnji udjela sklapa se pod odgodnim uvjetom da preoblikovanje počne
proizvoditi učinke.

\(3\) Ako su članovi društva prihvatili ponudu, preoblikovano društvo
dužno im je platiti naknadu u roku od mjesec dana od kada je
preoblikovanje počelo proizvoditi učinke.

\(4\) Odluka skupštine ne može se pobijati zbog toga što novčana naknada
nije primjerena, što nije plaćena ili što u pogledu nje nisu dane
potrebne obavijesti.

\(5\) Ako član društva iz stavka 1. ovoga članka smatra da je novčana
naknada prenisko odmjerena, u roku od mjesec dana od kada je
preoblikovanje počelo proizvoditi učinke može tražiti od suda iz članka
40. ovoga Zakona da mu odredi primjerenu naknadu. Taj sud ostaje
nadležan za odlučivanje o primjerenosti naknade i nakon što društvo
preoblikovanjem prenese sjedište u neku drugu državu.

\(6\) Više postupaka koji se pokrenu sud će spojiti. Zaključi li sud da
je novčana naknada prenisko odmjerena, naložit će društvu da članovima
društva koji su sudjelovali u postupku nadoknadi troškove potrebne za
vođenje postupka.

Zaštita vjerovnika

Članak 582.i (NN [130/23](https://www.zakon.hr/cms.htm?id=58588))

\(1\) Vjerovnici društva koje se preoblikuje mogu zahtijevati da im
društvo da sredstvo osiguranja ako su njihove tražbine:

1\. nastale prije objave plana preoblikovanja,

2\. u trenutku objave plana preoblikovanja još nisu bile dospjele,

3\. njihovo ispunjenje je ugroženo prekograničnim preoblikovanjem.

\(2\) Vjerovnici društva mogu u roku od tri mjeseca od dana od kada je
objavljen plan preoblikovanja zahtijevati od registarskog suda koji je
nadležan za izdavanje potvrde o preoblikovanju da se preoblikovanje ne
upiše prije nego što dobiju sredstvo osiguranja u skladu sa stavkom 1.
ovoga članka. U zahtjevu se mora odrediti vrijednost sredstva osiguranja
i učiniti vjerojatnim da su ispunjene pretpostavke za njihov zahtjev iz
stavka 1. ovoga članka, kao i da sredstva osiguranja koja su ponuđena
planom preoblikovanja ne udovoljavaju tome zahtjevu. Vjerovnici koji su
postavili takav zahtjev sudjeluju u postupku upisa preoblikovanja.

\(3\) Ako sud usvoji zahtjev, u cijelosti ili djelomično, odredit će
društvu koje se preoblikuje primjereni rok za davanje sredstva
osiguranja i za dostavljanje sudu dokaza o tome u prikladnom obliku.

\(4\) Osiguranja koja su u skladu s odredbama ovoga članka dana
vjerovniku prestaju ako ne dođe do preoblikovanja, primjerice jer je
upis preoblikovanja u jedan od registara pravomoćno odbijen. Vjerovnik
kojem je bilo dano osiguranje dužan je vratiti ono što je po toj osnovi
primio.

\(5\) Za odlučivanje povodom tužbe kojom vjerovnik zahtijeva ostvarenje
neke svoje tražbine prema društvu koje se prekogranično preoblikovalo
međunarodno je nadležan i hrvatski sud ako su ispunjene sve sljedeće
pretpostavke:

-- da je društvo prije prekograničnog preoblikovanja imalo sjedište u
Republici Hrvatskoj,

-- da je tražbina nastala prije objave plana preoblikovanja,

-- da je tužba podnesena u roku od dvije godine od nastupa učinaka
prekograničnog preoblikovanja i

-- da bi hrvatski sud i ranije bio međunarodno nadležan da društvo nije
prekogranično preoblikovano.

Nadležnost domaćeg suda određuje se prema posljednjem sjedištu društva
prije prekograničnog preoblikovanja, Na nadležnost toga suda ne utječe
okolnost što je društvo prenijelo sjedište u neku drugu državu ili što,
prema nacionalnim ili europskim propisima, i drugi sudovi mogu biti
nadležni.

Prijava registarskom sudu

Članak 582.j (NN [130/23](https://www.zakon.hr/cms.htm?id=58588))

\(1\) Nakon što su ispunjene pretpostavke iz članaka 582.b do 582.i
ovoga Zakona, društvo koje se prekogranično preoblikuje na način iz
članka 582.a stavka 1. ovoga Zakona podnosi registarskome sudu prijavu
za upis takvog preoblikovanja u sudski registar suda koji je nadležan za
to društvo.

\(2\) Prijavi iz stavka 1. ovoga članka prilažu se:

1\. kopija ili ovjereni original plana preoblikovanja iz članka 582.c
ovoga Zakona,

2\. kopija podnesenih primjedbi na plan preoblikovanja iz članka 582.f
stavka 2. ovoga Zakona,

3\. kopija mišljenja radničkog vijeća ili, ako takvo vijeće ne postoji,
radnika društva iz članka 582.e stavka 8. ovoga Zakona koje se prilaže
zajedno s izvješćem o preoblikovanju iz članka 582.e stavka 1. ovoga
Zakona.

\(3\) Članovi uprave, odnosno izvršni direktori društva koje se
prekogranično preoblikuje uz prijavu moraju dati izjavu:

1\. da su svi vjerovnici društva dobili sredstvo osiguranja sukladno
članku 582.c stavku 2. točki 7. ovoga Zakona,

2\. da su poštivana prava radnika iz članka 582.f stavka 2. i članka
582.e stavka 7. ovoga Zakona,

3\. da su započeli pregovori s radnicima o budućem sudjelovanju u
suodlučivanju zaposlenih u društvu sukladno posebnim propisima,

4\. da odluka skupštine iz članka 582.g stavka 1. ovoga Zakona nije
pobijana u za to propisanome roku ili da je pobijanje pravomoćno
odbijeno,

5\. o broju zaposlenih u društvu u trenutku izrade plana preoblikovanja,

6\. o broju i sjedištima društava koja su povezana s društvom koje se
prekogranično preoblikuje,

7\. o postojanju dospjelih ili nedospjelih poreznih obveza i obveza s
osnove drugih javnih davanja, o tome je li društvo predmet poreznog ili
drugog javnopravnog nadzora, vodi li se protiv društva upravni postupak
ili spor koji ima za predmet utvrđenje postojanja porezne obveze ili
druge javnopravne obveze te vodi li se protiv društva kakav prekršajni
ili kazneni postupak.

Potvrda o preoblikovanju

Članak 582.k (NN [130/23](https://www.zakon.hr/cms.htm?id=58588))

\(1\) U roku od tri mjeseca od podnošenja prijave iz članka 582.j
stavka 1. ovoga Zakona registarski sud je dužan ispitati jesu li
ispunjene sve pretpostavke i obavljene sve propisane radnje za
prekogranično preoblikovanje društva. U slučaju neispunjenja uvjeta iz
prethodne rečenice registarski sud će odbiti upis prekograničnog
preoblikovanja društva u sudski registar.

\(2\) Ako postoje ozbiljne sumnje da se prekogranično preoblikovanje
provodi radi zlouporabe ili prijevare koja može dovesti ili čiji je cilj
izbjegavanje odnosno zaobilaženje prava Europske unije ili nacionalnog
prava ili koje se provodi radi počinjenja kaznenog djela, sud može
zahtijevati da mu se dostave i dodatne informacije ili dokumenti, a može
i poduzeti dodatne radnje. Rok iz stavka 1. ovoga članka može se u tom
slučaju produljiti za dodatna tri mjeseca. Utvrdi li sud da se
prekogranično preoblikovanje provodi u ove svrhe, odbit će zahtjev za
upis.

\(3\) Ako zbog složenosti postupka prekograničnog preoblikovanja u
iznimno opravdanim slučajevima nije moguće provesti ispitivanje u
rokovima iz stavka 1. ili 2. ovoga članka, sud će obavijestiti
podnositelja zahtjeva o razlozima kašnjenja prije isteka tih rokova.

\(4\) U sudski registar upisuje se:

1\. broj predmeta pod kojim se u tom registru vodi postupak
prekograničnog preoblikovanja,

2\. da je udovoljeno svim uvjetima i da su obavljene sve propisane
radnje za prekogranično preoblikovanje tog društva.

Uz upis u sudski registar upisuje se i zabilježba da će prekogranično
preoblikovanje iz članka 582.a stavka 1. ovoga Zakona početi proizvoditi
učinke kada prekogranično preoblikovanje počne proizvoditi učinke prema
pravu države u koju je društvo koje se prekogranično preoblikuje
prenijelo svoje sjedište.

\(5\) Upis u sudski registar iz stavka 1. ovoga članka ne može se
provesti prije isteka rokova iz članka 582.h stavka 2. i članka 582.i
stavka 2. ovoga Zakona. Ako su se svi članovi društva suglasili s
odlukom o preoblikovanju, upis je moguće provesti prije isteka roka iz
članka 582.h stavka 2. ovoga Zakona. U slučaju zahtjeva iz članka 582.i
stavka 2. ovoga Zakona upis u registar iz stavka 1. ovoga članka ne može
se provesti:

1\. prije pravomoćnosti odluke kojom se zahtjev odbija,

2\. prije nego što je vjerovniku dano osiguranje sukladno odluci suda
ili

3\. prije pravomoćnosti odluke kojom se zahtjev djelomično odbija i
prije nego što je vjerovniku dano osiguranje sukladno takvoj odluci
suda.

Društvo mora dokazati da je vjerovniku dano osiguranje, a na zahtjev
suda članovi uprave, odnosno izvršni direktori društva moraju izjaviti
da je vjerovniku dano osiguranje sukladno odluci suda.

\(6\) Nakon upisa iz stavka 4. ovoga članka registarski sud donosi
odluku kojom potvrđuje da su ispunjene sve pretpostavke i obavljene sve
propisane radnje za prekogranično preoblikovanje (potvrda o
preoblikovanju). Takva se potvrda mora učiniti dostupnom putem sustava
povezivanja registara.

\(7\) Nakon što dobije obavijest o tome da je prekogranično
preoblikovanje počelo proizvoditi učinke od nadležnog tijela države u
koju je društvo koje se prekogranično preoblikuje prenijelo svoje
sjedište, registarski će sud upisati u sudski registar zabilježbu dana
valjanosti prekograničnog preoblikovanja.

Obavijesti i informacije registarskog suda

Članak 582.l (NN [130/23](https://www.zakon.hr/cms.htm?id=58588))

\(1\) Registarski sud može za obavljanje ispitivanja iz članka 582.k
ovoga Zakona:

1\. zatražiti potrebne informacije i isprave od društva koje se
prekogranično preoblikuje,

2\. zatražiti potrebne informacije i isprave od domaćih javnopravnih
tijela i od javnopravnih tijela u drugoj državi članici ili državi koja
je strana ugovornica Ugovora o europskom ekonomskom prostoru u kojoj će
društvo koje se preoblikuje imati sjedište,

3\. prema potrebi, zatražiti potrebne informacije i isprave od posebnog
pregovaračkog tijela,

4\. imenovati revizora.

\(2\) Ako je domaći registarski sud nadležan za upis preoblikovanog
društva iz članka 582.m ovoga Zakona, taj registarski sud i druga domaća
javnopravna tijela mogu, na zahtjev, pružiti potrebne informacije i
isprave tijelu koje je nadležno za izdavanje potvrde o preoblikovanju u
drugoj državi članici ili državi koja je strana ugovornica Ugovora o
europskom ekonomskom prostoru.

Upis preoblikovanog društva

Članak 582.m (NN [130/23](https://www.zakon.hr/cms.htm?id=58588))

\(1\) Društvo koje se prekogranično preoblikuje na način iz članka 582.a
stavka 2. ovoga Zakona podnosi nadležnom registarskom sudu prijavu za
upis preoblikovanog društva. Registarski sud kod kojeg će se upisati
novo sjedište društva koje se prekogranično preoblikuje nadležan je za
nadzor nad provedbom upisa preoblikovanog društva.

\(2\) Prijavi iz stavka 1. ovoga članka prilažu se:

1\. plan preoblikovanja,

2\. prema potrebi, sporazum o sudjelovanju radnika pri određivanju
njihova prava suodlučivanja u preoblikovanom društvu.

\(3\) Prijavi za upis iz stavka 2. ovoga članka ne treba priložiti
izjavu članova uprave, odnosno izvršnih direktora društva da odluka
predstavničkog tijela društva koje se preoblikuje nije pobijana u za to
propisanome roku ili da je pobijanje pravomoćno odbijeno, odluku
predstavničkog tijela o preoblikovanju, izjave o suglasnosti članova
društva u slučajevima kada ovaj Zakon predviđa davanje takvih
suglasnosti i izvješće o preoblikovanju iz članka 582.d stavka 1. ovoga
Zakona ili suglasnosti iz članka 582.d stavka 6. ovoga Zakona.

\(4\) Potvrda o preoblikovanju, koju izdaje nadležno tijelo druge države
članice ili države koja je strana ugovornica Ugovora o europskom
ekonomskom prostoru kroz sustav povezivanja registara, smatra se dokazom
da su ispunjene sve pretpostavke i obavljene sve propisane radnje za
prekogranično preoblikovanje prema pravu države koja je izdala potvrdu.
Registarski sud ne može provesti upis prekograničnog preoblikovanja u
sudski registar bez takve potvrde o preoblikovanju.

\(5\) Prilikom obavljanja nadzora nad provedbom upisa preoblikovanog
društva registarski sud osobito ispituje ispunjava li društvo koje se
prekogranično preoblikuje na način iz članka 582.a stavka 2. ovoga
Zakona sve uvjete za osnivanje društva u novom obliku prema hrvatskom
pravu i je li u tom društvu sklopljen sporazum o sudjelovanja radnika
pri određivanju njihova prava suodlučivanja.

\(6\) Prekogranično preoblikovanje počinje proizvoditi učinke danom
upisa preoblikovanog društva u sudski registar. Registarski sud o tome
mora izvijestiti nadležno tijelo države u kojoj je preoblikovano društvo
imalo svoje sjedište prije provedbe prekograničnog preoblikovanja.

### DIO TREĆI GOSPODARSKO INTERESNO UDRUŽENJE

Pojam

Članak 583.

\(1\) Gospodarsko interesno udruženje (udruženje) je pravna osoba koju
osnivaju dvije ili više fizičkih i pravnih osoba da bi olakšale i
promicale obavljanje gospodarskih djelatnosti koje čine predmete njihova
poslovanja te da bi poboljšale ili povećale njihov učinak ali tako da ta
pravna osoba za sebe ne stječe dobit.

\(2\) Udruženje iz stavka 1. ovoga članka osniva se bez temeljnoga
kapitala. Prava članova ne mogu se izraziti vrijednosnim papirima.
Drugačija odredba ugovora o osnivanju ili odluka članova udruženja je
ništetna. Djelatnost udruženja mora biti u vezi s gospodarskim
djelatnostima njegovih članova kao pomoćna djelatnost njihovim
djelatnostima.

Predmet poslovanja

Članak 584.

Predmet poslovanja udruženja mora biti u svezi s gospodarskim
djelatnostima koje obavljaju članovi udruženja s time da uz to može
obavljati samo pomoćnu djelatnost. Udruženje ne može:

1\. ostvarivati neposredne ni posredne ovlasti vođenja ni nadzora nad
djelovanjem poduzeća njegovih članova, drugih društava i fizičkih osoba,

2\. neposredno ni posredno držati dionice ili udjele u poduzećima
članova; ono to ne može činiti ni u drugim poduzećima izuzev kada je to
potrebno radi ostvarenja cilja udruženja ali samo za račun članova,

3\. biti članom drugoga udruženja.

4\. pribavljati sredstava na tržištu kapitala.

Primjena propisa o javnom trgovačkom društvu

Članak 585.

\(1\) Udruženje je trgovačko društvo.

\(2\) Ako ovim dijelom ovoga Zakona nije što drugo određeno, na
udruženje se primjenjuju odredbe ovoga Zakona o javnome trgovačkome
društvu.

Članovi udruženja

Članak 586.

Članovi udruženja mogu biti osobe koje obavljaju gospodarsku djelatnost.
U udruženje se mogu učlaniti i osobe koje se bave slobodnim zanimanjima
uređenim posebnim propisima.

Ugovor o osnivanju

Članak 587. (NN [40/19](https://www.zakon.hr/cms.htm?id=39375))

\(1\) Ugovor o osnivanju udruženja sklapa se u obliku javnobilježničke
isprave i mora sadržavati:

1\. tvrtku udruženja,

2\. sjedište udruženja,

3\. tvrtku, odnosno ime i prezime, pravni oblik, sjedište, odnosno
prebivalište članova udruženja te registar i broj pod kojim su u tome
registru upisani,

4\. vrijeme trajanja udruženja ako se ono ne osniva na neodređeno
vrijeme.

\(2\) Podaci iz ugovora i njihove izmjene imaju učinak prema trećima od
dana objave.

Prijava za upis u sudski registar

Članak 588.

\(1\) Udruženje se upisuje u sudski registar suda na čijem se području
nalazi sjedište udruženja navedeno u ugovoru o osnivanju.

\(2\) Prijava za upis iz stavka 1. ovoga članka mora pored podataka
navedenih u članku 587. ovoga Zakona sadržavati i imena i prezimena
članova uprave, njihove osobne identifikacijske brojeve, prebivalište i
ovlaštenje za zastupanje udruženja.

\(3\) Radi upisa u sudski registar moraju se prijaviti i:

1\. izmjene podataka navedenih u stavku 2. ovoga članka,

2\. oglašavanje udruženja ništetnim,

3\. osnivanje i prestanak podružnica,

4\. prestanak udruženja,

5\. imena likvidatora udruženja, njihovi osobni identifikacijski
brojevi, prebivalište i ovlaštenje za zastupanje kao i promjena tih
podataka,

6\. okončanje likvidacije udruženja,

7\. klauzulu ugovora, odnosno odredbu pravnoga akta koja po odredbi
članka 592. stavka 4. ovoga Zakona oslobađa novoga člana udruženja od
odgovornosti za obveze druženja nastale prije njegova pristupanja
udruženju.

\(4\) Prijavu za upis udruženja i za sve promjene upisa u sudski
registar podnose svi članovi uprave udruženja, a za upis okončanja
likvidacije udruženja svi likvidatori.

\(5\) Prijavi za upis iz stavka 2. i 3. ovoga članka ovisno o upisu
prilažu se:

1\. ugovor o osnivanju udruženja i pravni akt iz članka 592. stavka 4.
ovoga Zakona,

2\. izmjene ugovora iz prethodne točke ovoga stavka uključujući i sve
izmjene članstva u udruženju,

3\. odluka o osnivanju i ukidanju podružnice,

4\. sudska odluka kojom se udruženje oglašava ništetnim,

5\. odluke o imenovanju i opozivu članova uprave udruženja i o tome
djeluju li pojedinačno ili skupno, a ako se radi o imenovanju, njihove
izjave da ne postoje zapreke za imenovanje iz članka 239. stavka 2.
ovoga Zakona,

6\. izjava člana kojom ustupa svoj udio ili dio udjela u udruženju te
odluku ostalih članova kojom se na to daje suglasnost,

7\. odluka članova ili suda o prestanku udruženja,

8\. odluka o postavljanju i opozivu likvidatora udruženja,

9\. odluka o okončanju likvidacije,

10\. odluka o promjeni sjedišta udruženja.

Objava upisa

Članak 589.

Na način propisan u članku 64. ovoga Zakona objavljuju se i:

1\. podaci iz ugovora o osnivanju udruženja navedeni u članku 587. ovoga
Zakona i njihove izmjene,

2\. broj i datum upisa udruženja kao i njegova brisanja iz sudskog
registra,

3\. skraćeni navodi podataka iz isprava navedenih u članku 588. stavku
5. točki 3. do 10. ovoga Zakona uz napomenu da se isprave o tome nalaze
u sudskom registru.

Stjecanje pravne osobnosti. Poslovna sposobnost

Članak 590.

\(1\) Udruženje stječe pravnu osobnost s danom upisa u sudski registar.

\(2\) Od dana upisa u sudski registar udruženje može biti nositelj svih
prava i obveza, može sklapati ugovore i poduzimati druge pravne radnje
te može tužiti i biti tuženo pred sudom.

Postupanje u ime udruženja prije upisa u sudski registar

Članak 591.

Na prava i obveze koje se prije upisa udruženja u sudski registar steknu
ili preuzmu u ime udruženja primjenjuju se odredbe članka 6. ovoga
Zakona.

Odgovornost članova udruženja za obveze

Članak 592.

\(1\) Članovi udruženja odgovaraju za obveze udruženja neograničeno
cijelom svojom imovinom.

\(2\) Do okončanja likvidacije udruženja vjerovnik može po svome izboru
zahtijevati ispunjenje obveze iz stavka 1. ovoga članka od svakoga člana
udruženja, ako prethodno u pisanom obliku pozove udruženje da podmiri
svoju obvezu a ono to ne učini ni u primjerenome roku po primitku
poziva.

\(3\) Novi član udruženja odgovara i za obveze udruženja koje su nastale
prije njegova pristupanja udruženju.

\(4\) Klauzulom sadržanom u ugovoru o osnivanju ili odredbom u pravnome
aktu kojim se novoga člana prima u udruženje može ga se osloboditi od
odgovornosti za obveze iz stavka 3. ovoga članka. To oslobođenje ima
učinka prema trećima samo ako je objavljeno.

Podjela dobiti i snošenje izdataka udruženja

Članak 593.

\(1\) Dobit ostvarena obavljanjem djelatnosti udruženja jest dobit
članova i dijeli se među njima u omjeru određenom ugovorom o osnivanju
udruženja, a ako o tome u njemu nema odredaba, na jednake dijelove.

\(2\) Iznos za koji izdaci prelaze prihode udruženja treba da snose
njegovi članovi u omjeru koji je predviđen ugovorom o osnivanju, a ako o
tome u njemu nema odredaba, na jednake dijelove.

Ustupanje udjela u udruženju

Članak 594.

\(1\) Svaki član udruženja može djelomično ili u cjelini ustupiti svoj
udio u udruženju drugome članu ili trećoj osobi. Ustupanje je moguće
samo ako se s time suglase svi ostali članovi udruženja.

\(2\) Član udruženja može svoje sudjelovanje u udruženju koristiti za
davanje osiguranja, ali samo onda ako se s time slože svi ostali članovi
udruženja, osim ako ugovor o osnivanju udruženja ne određuje što drugo.
Onaj kome je dano osiguranje ne može na temelju toga postati članom
udruženja.

Primanje novoga člana

Članak 595.

O primanju novoga člana jednoglasno odlučuju svi članovi udruženja.

Otkaz člana

Članak 596.

\(1\) Član može otkazati članstvo u udruženju po odredbama sadržanim u
ugovoru o osnivanju udruženja, a ako u njemu o tome nema odredaba, uz
suglasnost svih ostalih članova udruženja.

\(2\) Svaki član može otkazati članstvo iz važnog razloga.

Isključenje člana

Članak 597.

\(1\) Člana se može isključiti iz udruženja iz razloga sadržanih u
ugovoru o osnivanju udruženja a u svakome slučaju onda ako grubo
povrijedi svoje obveze, ako prouzroči teške smetnje u radu udruženja ili
ako postoji opasnost da će te smetnje prouzročiti.

\(2\) Člana se može po tužbi većine ostalih članova udruženja isključiti
odlukom suda, osim ako ugovor o osnivanju udruženja ne određuje nešto
drugo.

Istupanje člana

Članak 598.

\(1\) Član istupa iz udruženja u slučaju smrti, ako više ne ispunjava
uvjete iz članka 586. ovoga Zakona, ako članstvo otkaže njegov vjerovnik
po odredbama članka 101. ovoga Zakona ili ako je nad njime otvoren
stečajni postupak.

\(2\) Ako član umre, njegovi nasljednici ne mogu naslijediti članstvo,
osim pod uvjetima predviđenim ugovorom o osnivanju udruženja, a ako u
njemu o tome nema odredaba, samo uz suglasnost svih ostalih članova.

\(3\) Čim član istupi iz udruženja, uprava udruženja o tome izvješćuje
ostale članove, a registarskome sudu mora podnijeti prijavu za upis
istupanja člana u sudski registar. To može učiniti i član koji je
istupio te svaki drugi član udruženja.

\(4\) Nakon istupanja člana udruženje i dalje postoji, a da na to ne
utječu prava trećih osoba stečena po članku 594. stavku 1. ovoga Zakona
i stavku 2. ovoga članka, i to pod uvjetima predviđenima u ugovoru o
osnivanju ili određenima jednoglasnom odlukom preostalih članova, ako
ugovorom o osnivanju nije drugačije određeno.

\(5\) Ako član istupi iz udruženja zbog otkaza njegova vjerovnika ne
primjenjuju se odredbe članka 109. ovoga Zakona.

Prava i obveze člana koji je izašao iz udruženja

Članak 599.

\(1\) Izađe li član iz udruženja, osim u slučaju iz članka 594.
stavka 1. ovoga Zakona, njegova prava i obveze u odnosu na udruženje
određuju se na temelju stanja imovine udruženja kakvo je bilo u vrijeme
njegova izlaska iz udruženja.

\(2\) Vrijednost prava i obveza člana ne može se unaprijed odrediti u
paušalnom iznosu.

Odgovornost člana koji je izašao iz udruženja

Članak 600.

Član koji izađe iz udruženja odgovara na način propisan u članku 592.
stavku 1. ovoga Zakona za obveze udruženja koje su nastale prije njegova
izlaska iz udruženja.

Organi udruženja

Članak 601.

\(1\) Organe udruženja čine članovi koji djeluju zajedno i uprava koja
se sastoji od jednog ili više članova. Ugovorom o osnivanju mogu se
predvidjeti drugi organi. U tom se slučaju određuju i njihove ovlasti.

\(2\) Članovi udruženja koji djeluju kao organ mogu donositi sve odluke
koje su potrebne za ostvarenje predmeta poslovanja udruženja.

Odlučivanje

Članak 602.

\(1\) Svaki član ima jedan glas. Ugovorom o osnivanju udruženja može se
određenim članovima dati i više glasova pod uvjetom da jedan član ne
može sam imati većinu glasova.

\(2\) Članovi mogu samo jednoglasno donositi odluke o:

1\. izmjeni predmeta poslovanja udruženja,

2\. izmjeni broja glasova koji pripadaju članu udruženja,

3\. izmjeni uvjeta za donošenje odluka,

4\. produženju trajanja udruženja iznad vremena određenog ugovorom o
osnivanju,

5\. izmjeni doprinosa svakoga ili pojedinoga člana udruženja za
financiranje udruženja,

6\. izmjeni bilo koje druge obveze člana, osim ako ugovor o osnivanju ne
određuje što drugo,

7\. svakoj drugoj izmjeni ugovora o osnivanju, osim ako ugovor ne
određuje što drugo.

\(3\) U svim slučajevima za koje se ovim Zakonom ne određuje da se
odluke moraju donijeti jednoglasno, ugovorom o osnivanju mogu se
predvidjeti uvjeti koji se moraju ispuniti za odlučivanje i većina koja
je potrebna za donošenje svih ili određenih odluka. Ako u ugovoru o tome
nema odredaba, odluke se donose jednoglasno.

\(4\) Na poticaj člana uprave ili na zahtjev člana udruženja član
odnosno članovi uprave dužni su se posavjetovati sa članovima udruženja
kako bi donijeli odluku.

Pravo na obavještavanje

Članak 603.

Svaki član ima pravo da od uprave traži obavještenja o poslovima
udruženja te pravo uvida u poslovne knjige i u dokumentaciju udruženja.

Vođenje poslova

Članak 604. (NN [18/23](https://www.zakon.hr/cms.htm?id=55993))

\(1\) Poslove udruženja vode jedna ili više fizičkih osoba koje se u
upravu udruženja imenuju ugovorom o osnivanju ili odlukom članova.
Članovima uprave ne mogu biti osobe koje po odredbama ovoga Zakona ne
mogu biti članovi uprave ili nadzornog odbora trgovačkoga društva.

\(2\) U ugovoru o osnivanju udruženja, a ako u njemu o tome nema
odredaba jednoglasno donesenom odlukom svih članova, postavljaju se
uvjeti za imenovanje i opoziv članova uprave i određuju njihove ovlasti.

\(3\) Ako nisu postavljeni uvjeti za imenovanje i opoziv članova uprave
kako je to predviđeno stavkom 2. ovoga članka Zakona, članove uprave
imenuje se i opoziva njihovo imenovanje jednoglasnom odlukom članova
udruženja. Svaki član udruženja može tužbom podignutom kod suda iz
članka 40. ovoga Zakona zatražiti da sud presudom opozove imenovanje
člana uprave ako za to postoji važan razlog. Takav razlog naročito
postoji ako član uprave grubo povrijedi svoju obvezu vođenja poslova
udruženja ili postane nesposoban za uredno vođenje tih poslova.

\(4\) Članstvo u upravi prestaje po sili zakona nastupe li nakon
donošenja odluke o imenovanju člana uprave na njegovoj strani zakonom
propisane okolnosti koje bi, da su postojale u vrijeme donošenja te
odluke, priječile imenovanje. Drugi članovi uprave dužni su bez
odgađanja po saznanju da su nastupile te okolnosti podnijeti
registarskom sudu prijavu radi upisa prestanka članstva te osobe u
upravi. Ako udruženje ima samo jednog člana uprave ili su te okolnosti
nastupile kod svih članova uprave, prijavu podnosi predsjednik nadzornog
odbora udruženja, a ako udruženje nema nadzorni odbor, podnose je
članovi udruženja. Dozna li registarski sud, uz odgovarajuću primjenu
odredbe članka 68. stavka 6. ovoga Zakona, da je nastupila neka od
okolnosti na temelju kojih je osobi prestalo članstvo u upravi
udruženja, po službenoj će dužnosti upisati u sudskom registru da je
osobi prestalo to članstvo te će o tome obavijestiti društvo.

\(5\) Uprava je dužna brinuti se o urednom vođenju poslovnih knjiga
udruženja, izraditi godišnja financijska izvješća i pravodobno ih
podnijeti članovima udruženja da o njima odluče.

Zastupanje udruženja

Članak 605.

\(1\) Udruženje prema trećima zastupa samo osoba koja čini upravu
udruženja, a ako ih je više, svaka od njih.

\(2\) Član uprave obvezuje udruženje prema trećima ako djeluje u njegovo
ime i onda ako poduzima radnje koje prelaze okvir predmeta poslovanja
udruženja, osim ako udruženje dokaže da je treći znao ili da mu prema
okolnostima nije moglo ostati nepoznato da je radnja poduzeta izvan
predmeta poslovanja. Za takav dokaz nije dovoljno da je objavljen
podatak iz članka 587. stavka 1. točke 3. ovoga Zakona.

\(3\) Prema trećima se ne može isticati ograničenje ovlasti člana uprave
sadržano u ugovoru o osnivanju ili u odluci članova udruženja čak i ako
je objavljeno.

\(4\) Ugovorom o osnivanju može se predvidjeti da udruženje zastupaju
samo skupno dva ili više članova uprave. Ta se odredba može isticati
prema trećima samo ako je objavljena u skladu s odredbama članka 589.
ovoga Zakona.

Dužna pozornost i odgovornost članova uprave

Članak 606.

\(1\) Članovi uprave moraju u vođenju poslova pokazati pozornost urednog
i savjesnog voditelja poslova. Kao poslovnu tajnu moraju čuvati sve
povjerljive podatke i tajne udruženja koje saznaju u vođenju poslova.

\(2\) Članovi uprave solidarno su odgovorni udruženju za štetu koju mu
prouzroče povredom svojih obveza. Ako je sporno jesu li članovi uprave
postupali s pozornošću urednog i savjesnog voditelja poslova, moraju
dokazati da su tako postupili.

\(3\) Zahtjevi iz stavka 2. ovoga članka zastaruju za pet godina.

\(4\) Na članove uprave na odgovarajući se način primjenjuju odredbe
članka 429. ovoga Zakona.

Otvaranje stečajnog postupka

Članak 606.a

\(1\) Svaki član uprave i svaki likvidator udruženja dužan je zatražiti
otvaranje stečajnog postupka nad udruženjem kad su za to ispunjeni
zakonom propisani uvjeti.

\(2\) Svaki član udruženja ovlašten je zatražiti otvaranje stečajnog
postupka nad udruženjem kad su za to ispunjeni zakonom propisani uvjeti.

Prestanak udruženja odlukom članova

Članak 607.

\(1\) Članovi mogu donijeti odluku o prestanku udruženja. Odluka o
prestanku udruženja donosi se jednoglasno, osim ako ugovorom o osnivanju
nije drugačije određeno.

\(2\) Članovi udruženja moraju donijeti odluku iz stavka 1. ovoga članka
ako je:

1\. isteklo vrijeme trajanja određeno ugovorom o osnivanju ili je
nastupio neki drugi razlog koji je u njemu predviđen za prestanak
udruženja ili

2\. ostvaren predmet poslovanja udruženja ili ga se više ne može
ostvariti.

\(3\) Ako članovi udruženja u roku od tri mjeseca od ispunjenja uvjeta
iz stavka 2. točke 1. ovoga članka ne donesu odluku o prestanku
udruženja, svaki član može zatražiti da sud donese takvu odluku.

\(4\) Članovi moraju donijeti odluku o prestanku udruženja ako ono više
ne zadovoljava uvjete koji su ovim Zakonom propisani za njegovo
postojanje.

\(5\) Nakon prestanka udruženja odlukom članova, uprava udruženja mora
postupiti po odredbama članka 588. i 589. ovoga Zakona. Tako može
postupiti i svaki član udruženja.

Prestanak udruženja odlukom suda

Članak 608.

\(1\) Po tužbi svakoga člana udruženja, ili treće osobe koja za to ima
pravni interes, ili nadležne vlasti sud iz članka 40. ovoga Zakona kao
isključivo nadležan mora, ako su učinjene povrede odredaba članka 583.
stavka 1., članka 584. i članka 607. stavka 4. ovoga Zakona, donijeti
odluku o prestanku udruženja, osim ako se učinjeni nedostatak ne otkloni
prije nego što se ta odluka donese.

\(2\) Po tužbi svakoga člana sud može donijeti odluku o tome da
udruženje prestaje zbog važnog razloga.

Likvidacija

Članak 609.

\(1\) Prestanak dovodi do likvidacije udruženja.

\(2\) Likvidaciju provode članovi uprave udruženja, ako se to ugovorom o
osnivanju udruženja ili odlukom članova ne povjeri drugim osobama.

\(3\) Na imenovanje i upis likvidatora u sudski registar na odgovarajući
se način primjenjuju odredbe članka 588. i 604. ovoga Zakona.

\(4\) Do okončanja likvidacije udruženje ima pravnu i poslovnu
sposobnost.

Prijedlog za otvaranje stečajnog postupka i postupka prisilne nagodbe

Članak 610.

Prijedlog za otvaranje stečajnog postupka nad udruženjem ili postupka za
sklapanje prisilne nagodbe može staviti i uprava udruženja.

### DIO ČETVRTI INOZEMNA TRGOVAČKA DRUŠTVA I INOZEMNA ULAGANJA

### GLAVA I. INOZEMNA TRGOVAČKA DRUŠTVA I TRGOVAC POJEDINAC

#### Odjeljak 1. OPĆE ODREDBE

Pojam

Članak 611.

\(1\) Inozemno trgovačko društvo je za potrebe ovoga Zakona trgovačko
društvo koje je valjano osnovano po pravu zemlje u kojoj ono ima
registrirano sjedište izvan Republike Hrvatske.

\(2\) Inozemni trgovac pojedinac je za potrebe ovoga Zakona fizička
osoba kojoj se to svojstvo priznaje izvan Republike Hrvatske u zemlji u
kojoj ima registrirano sjedište i gdje vodi poduzeće što posluje u
Republici Hrvatskoj.

Poslovanje u Republici Hrvatskoj

Članak 612.

\(1\) Inozemna trgovačka društva i trgovci pojedinci, pod uvjetima
propisanim zakonom, izjednačeni su u poslovanju na području Republike
Hrvatske s domaćim osobama.

\(2\) Inozemna trgovačka društva i inozemni trgovci pojedinci ne mogu
trajno obavljati djelatnosti na području Republike Hrvatske dok tamo ne
osnuju podružnicu.

\(3\) Obavljanjem djelatnosti ne smatra se primjerice povremeno ili
jednokratno obavljanje djelatnosti, odnosno obavljanje pojedinog posla
(pojam slobode pružanja usluga u skladu s pravnom stečevinom EU). Je li
riječ o trajnom obavljanju djelatnosti u smislu prethodnog stavka ovoga
članka ocjenjuje se prema okolnostima konkretnog slučaja.

#### Odjeljak 2. PODRUŽNICE

Osnivanje

Članak 613. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850))

\(1\) Na osnivanje i upis podružnica osoba iz članka 612. ovoga Zakona
(osnivača) u sudski registar primjenjuju se propisi po kojima podružnice
osnivaju domaća društva.

\(2\) Ako je osnivač društvo kapitala, odluka o osnivanju podružnice
sadrži pored podataka iz članka 7. stavka 4. ovoga Zakona i podatak o
visini temeljnog kapitala i iznosu uplaćenih uloga, a ako je osnivač
društvo osoba, ili poduzetnik fizička osoba, odluka o osnivanju
podružnice sadrži i imena osoba koje osobno odgovaraju za obveze
društva. Podružnica inozemnog osnivača može se osnovati i na daljinu,
elektroničkim sredstvima komunikacije.

\(3\) Osnivač podnosi registarskome sudu na čijem području treba da bude
sjedište podružnice prijavu za njezin upis u sudski registar.

\(4\) U prijavi za upis podružnice pored podataka iz članka 8. stavka 3.
ovoga Zakona mora se navesti djelatnosti iz članka 34. stavka 3. ovoga
Zakona, ako čine predmet poslovanja osnivača te naziv registra u kojem
je osnivač upisan i broj pod kojim se u tom registru vodi, odnosno
napomenu da je osnivač osnovan u zemlji u kojoj se ne upisuje u takav
registar

\(5\) Prijavi za upis podružnice u sudski registar prilažu se u
izvorniku i u ovjerenome prijevodu na hrvatski jezik:

1\. dokaz da je osnivač upisan u registar u državi u kojoj ima
registrirano sjedište iz kojega se vidi njegov pravni oblik i vrijeme
kada je upisan u taj registar i broj pod kojim se vodi u tom registru,
predmet poslovanja te osobe ovlaštene na zastupanje i opseg njihovih
ovlasti ili, ako je osnovan u zemlji gdje se ne upisuje u takav
registar, valjane isprave o osnivanju javno ovjerene po propisima zemlje
u kojoj osnivač ima registrirano sjedište iz kojih su vidljivi njegov
pravni oblik i vrijeme osnivanja, predmet poslovanja te osobe ovlaštene
na zastupanje i opseg njihovih ovlasti,

2\. odluka osnivača o osnivanju podružnice,

3\. prijepis izjave o osnivanju, društvenog ugovora ili statuta
osnivača, javno ovjereni po propisima zemlje u kojoj osnivač ima
registrirano sjedište,

4\. javno ovjereno skraćeno posljednje godišnje financijsko izvješće
osnivača.

\(6\) Registarski sud će, osim iz razloga zbog kojih može odbiti upis
svake podružnice u sudski registar, odbiti taj upis ako osnivač ne
dokaže:

1\. da je valjano osnovan u zemlji u kojoj ima registrirano sjedište,

2\. da je osobama iz Republike Hrvatske u zemlji u kojoj osnivač ima
sjedište omogućeno da osnivaju podružnice pod uvjetima pod kojima je to
u Republici Hrvatskoj omogućeno i osnivaču.

\(7\) Smatra se da je osnivač dokazao da postoji uzajamnost iz stavka 6.
točke 2. ovoga članka ako ga sud ne pozove da podnese dokaz o postojanju
uzajamnosti. U slučaju sumnje postojanje uzajamnosti na zahtjev
registarskoga suda potvrđuje Ministarstvo pravosuđa. Ako se ne može
dokazati da postoji uzajamnost, podružnicu se može upisati i na temelju
odobrenja koje izdaje Ministarstvo gospodarstva.

\(8\) Odredba stavka 2. ovoga članka ne primjenjuje se na osnivača koji
ima sjedište u zemlji članici Europske unije, a odredba stavka 6. točke
2. i stavka 7. ovoga članka ne primjenjuju se na osnivača koji ima
sjedište u zemlji članici Europske unije ili zemlji članici Svjetske
trgovinske organizacije.

\(9\) Osnivač je dužan svaku promjenu podataka iz članka 7. stavka 4.
točaka 1. i 3. ovoga Zakona te iz stavka 2. i 4. ovoga članka prijaviti
registarskome sudu radi upisa u sudski registar. U slučaju promjene
podataka iz članka 7. stavka 4. točke 2. ovoga Zakona osnivač je dužan
dostavljanjem popisa djelatnosti izvijestiti registarski sud o tome koje
djelatnosti čine predmet poslovanja. Sazna li taj sud da promjena
podataka nije prijavljena radi upisa u sudski registar, pozvat će
osnivača da to učini u roku kojega mu za to odredi, pa ako on to ne
učini ni u tome roku, brisat će podružnicu iz sudskog registra po
službenoj dužnosti.

\(10\) Osnivač je dužan svake godine, u roku od 15 dana od dana
usvajanja, registarskom sudu u koji je podružnica upisana dostaviti radi
upisa predaje svoja godišnja financijska izvješća i druge financijske
isprave čije je objavljivanje zakonom propisano.

Objava upisa

Članak 614. (NN [40/19](https://www.zakon.hr/cms.htm?id=39375))

Nakon upisa u sudski registar objavljuju se podaci iz članka 7. stavka
4. točaka 1. i 3. i članka 613. stavka 2. i 4. ovoga Zakona, a ako
osnivač ima više podružnica u Republici Hrvatskoj i podaci iz članka
615. stavka 1. ovoga Zakona.

Više podružnica istoga osnivača

Članak 615.

\(1\) Ako isti osnivač ima u Republici Hrvatskoj više podružnica, u
prijavi za upis u sudski registar mora se naznačiti koja je podružnica
glavna, a za ostale mora se rednim brojevima označiti njihov redoslijed.
U tvrtki podružnice mora se naznačiti da je glavna, odnosno neka od
drugih podružnica istoga osnivača.

\(2\) Osnivač mora imenovati jednu ili više osoba u svakoj podružnici
koje su ovlaštene da ga zastupaju, može u više podružnica za to
ovlastiti iste osobe ili odrediti da su ga osobe u glavnoj podružnici
ovlaštene zastupati i djelovanjem drugih podružnica.

\(3\) Predaja godišnjih financijskih izvješća i drugih financijskih
isprava osnivača, objava kojih je predviđena zakonom, upisuje se u
registar suda kod kojeg je upisana glavna podružnica.

Djelovanje podružnice

Članak 616.

\(1\) Podružnica djeluje pod svojom tvrtkom, a mora navesti svoje
sjedište i sjedište osnivača.

\(2\) Djelovanjem podružnice prava i obveze stječe, odnosno preuzima
osnivač.

Vođenje poslovnih knjiga

Članak 617.

Za djelovanje na području važenja ovoga Zakona podružnica mora voditi
poslovne knjige po propisima koji se primjenjuju u Republici Hrvatskoj.

Prestanak podružnice

Članak 618.

\(1\) Osnivač donosi odluku o prestanku podružnice na način kako je to
određeno u društvenome ugovoru, odnosno u izjavi o osnivanju ili u
statutu osnivača.

\(2\) Registarski sud na čijem području je sjedište podružnice može po
službenoj dužnosti ili na prijedlog zainteresirane osobe donijeti
rješenje o brisanju podružnice:

1\. ako osnivač prestane postojati u zemlji u kojoj ima sjedište ili po
propisima te zemlje izgubi poslovnu sposobnost ili pravo raspolaganja
imovinom ili

2\. ako država kojoj pripada osnivač više ne poštuje uzajamnost iz
članka 613. stavka 4. točke 2. ovoga Zakona.

\(3\) Na ukidanje podružnice na odgovarajući način primjenjuju se
odredbe članka 621.- 623. ovoga Zakona o ukidanju trgovačkog društva.

\(4\) Osnivač podnosi registarskome sudu prijavu za brisanje podružnice
iz sudskog registra i prilaže joj odluku o prestanku podružnice.

### GLAVA II. INOZEMNA ULAGANJA

Inozemni ulagač

Članak 619.

\(1\) Inozemni ulagač je za potrebe ovoga Zakona svaka pravna osoba čije
je registrirano sjedište izvan Republike Hrvatske i svaka fizička osoba
koja je strani državljanin, izbjeglica ili apatrid, ako stječe udio ili
dionice u društvu ili u njega ulaže na ugovornoj osnovi.

\(2\) Inozemnim ulagačem smatra se i državljanin Republike Hrvatske koji
ima trajno boravište izvan Republike Hrvatske.

\(3\) Izbjeglice i apatridi iz stavka 1. ovoga članka, ako imaju
prebivalište u Republici Hrvatskoj, imaju položaj kao i državljani
Republike Hrvatske.

Položaj inozemnog ulagača

Članak 620.

\(1\) Inozemni ulagač, pod uvjetom uzajamnosti koja se pretpostavlja,
osniva ili sudjeluje u osnivanju trgovačkih društava u Republici
Hrvatskoj, u njima stječe prava i preuzima obveze pod istim uvjetima i
ima isti položaj kao i domaća osoba.

\(2\) Uvjet uzajamnosti iz stavka 1. ovoga članka ne primjenjuje se na
inozemnog ulagača koji ima sjedište, odnosno trajno boravište u zemlji
članici Svjetske trgovinske organizacije, ili je njezin državljanin.

\(3\) Inozemno društvo kapitala koje ima sjedište u državi koja nije
članica Europske unije niti je stranka ugovornica Ugovora o europskom
ekonomskom prostoru, može biti članom koji za obveze društva osobno
odgovara u društvu osoba s registriranim sjedištem u Republici Hrvatskoj
samo onda ako je uz njega u društvu barem još jedan član društvo
kapitala koje ima registrirano sjedište u Republici Hrvatskoj, državi
članici Europske unije ili državi koja je stranka ugovornica Ugovora o
europskom ekonomskom prostoru ili fizička osoba koja je državljanin
Republike Hrvatske, države članice Europske unije ili države koja je
stranka ugovornica Ugovora o europskom ekonomskom prostoru koja osobno
odgovara za te obveze.

### DIO PETI KAZNENE ODREDBE

### GLAVA I. UKIDANJE TRGOVAČKOGA DRUŠTVA

Pretpostavke

Članak 621.

\(1\) Ugrozi li trgovačko društvo protuzakonitim postupanjem nekoga
njegovoga organa ili člana toga organa opće dobro a nadležni organ
društva ne opozove osobe koje su to učinile, sud će po tužbi Vlade
Republike Hrvatske donijeti presudu o ukidanju društva.(2) Nakon presude
suda o ukidanju provodi se likvidacija društva kako je to propisano ovim
Zakonom. Prijedlog za opoziv i imenovanje likvidatora iz važnog razloga
može staviti državni organ iz stavka 1. ovoga članka.

Privremene mjere

Članak 622.

\(1\) Ako je podignuta tužba, sud može na prijedlog organa iz članka
621. stavka 1. ovoga Zakona protiv trgovačkoga društva donositi
privremene mjere.

\(2\) Kao privremenu mjera iz stavka 1. ovoga članka sud može do
pravomoćnosti odluke donesene po tužbi iz članka 621. stavka 1. ovoga
Zakona obustaviti primjenu odluke organa društva kojom se ugrožava opće
dobro i zabraniti donošenje određenih odluka i poduzimanje određenih
pravnih radnji organu ili nekome ili svim članovima organa društva
kojima se može ugroziti opće dobro, a može odrediti i da poduzete pravne
radnje ne stvaraju nove pravne učinke.

Upis u sudski registar

Članak 623.

Odluke suda upisuju se u sudski registar po službenoj dužnosti.

### GLAVA II. KAZNENA DJELA, PREKRŠAJI I KAZNE REGISTARSKOGA SUDA

#### Odjeljak 1. KAZNENA DJELA

Davanje netočnih podataka

Članak 624. (NN [40/19](https://www.zakon.hr/cms.htm?id=39375),
[130/23](https://www.zakon.hr/cms.htm?id=58588))

\(1\) Tko

1\. kao osnivač, član uprave, odnosno izvršni direktor ili nadzornog,
odnosno upravnog odbora u svrhu upisa dioničkoga društva u sudski
registar ili preuzimanja dionica, uplate dionica, korištenja uplaćenih
iznosa, iznosa za koji su dionice izdane glede posebnih pogodnosti,
troškova osnivanja, uloga u stvarima ili u pravima ili preuzimanja
stvari ili prava ili u izjavi iz članka 187.a stavka 2. ovoga Zakona,

2\. kao osnivač ili član uprave, odnosno izvršni direktor ili nadzornog,
odnosno upravnog odbora dioničkoga društva u izvješću o osnivanju ili o
reviziji osnivanja,

3\. u javnoj objavi iz članka 192. točke 3. ovoga Zakona,

4\. kao član uprave, odnosno izvršni direktor dioničkoga društva u svrhu
upisa u sudski registar povećanja temeljnoga kapitala društva (članak
304. do 327.) o unosu dotadašnjega, upisu i unosu novoga kapitala,
iznosu za koji se izdaju dionice, izdavanju dionica s pravom prvenstva
upisa ili o ulozima u stvarima ili u pravima ili u objavi iz članka
305.a stavka 2. rečenice 1. u vezi sa člankom 187.a stavkom 2. i izjavi
iz članka 306. stavka 1.,

5\. kao likvidator dioničkoga društva u svrhu upisa nastavljanja društva
u dokazivanju iz članka 384. stavka 3. ovoga Zakona,

6\. kao član uprave odnosno izvršni direktor dioničkoga društva u izjavi
iz članka 187. stavka 1. točke 4. ovoga Zakona ili kao likvidator u
izjavi iz članka 372. stavka 3. ovoga Zakona,

7\. kao član uprave društva s ograničenom odgovornošću u svrhu upisa
društva u sudski registar o preuzimanju poslovnih udjela, uplati
poslovnih udjela, upotrebi uplaćenih iznosa, posebnim pogodnostima,
troškovima osnivanja, ulaganjima u stvarima ili u pravima ili
osiguranjima za poslovne udjele u novcu koji nisu uplaćeni u cjelini,

8\. kao član uprave u izvješću o osnivanju društva s ograničenom
odgovornošću,

9\. kao član uprave u svrhu upisa povećanja temeljnoga kapitala društva
s ograničenom odgovornošću u sudski registar o upisu i uplati novoga
kapitala ili o uplatama poslovnih udjela u stvarima ili u pravima,

10\. kao član uprave društva s ograničenom odgovornošću u izjavi iz
članka 394. stavka 4. točke 4. i iz članka 425. stavka 3. ovoga Zakona
ili kao likvidator toga društva u izjavi iz članka 372. stavka 3.u svezi
sa člankom 472. ovoga Zakona ili

11\. kao član uprave društva s ograničenom odgovornošću u izjavi iz
članka 460. stavka 2. ovoga Zakona,

dade netočne podatke ili prešuti važne okolnosti,

kaznit će se novčanom kaznom ili kaznom zatvora do dvije godine.

\(2\) Kaznom iz stavka 1. ovoga članka kaznit će se onaj tko dade
neistinitu izjavu kao član uprave, odnosno izvršni direktor ili
predsjednik nadzornog, odnosno upravnog odbora u svrhu upisa u sudski
registar povećanja temeljnog kapitala dioničkog društva iz članka 331.
st. 1. ovoga Zakona ili kao član uprave ili predsjednik nadzornog,
odnosno upravnog odbora društva s ograničenom odgovornošću iz članka
460. stavka 2. ovoga Zakona ili kao član uprave, odnosno izvršni
direktor u svrhu upisa u sudski registar preoblikovanja dioničkog
društva u društvo s ograničenom odgovornošću iz članka 560. stavka 3.
ovoga Zakona ili kao član uprave društva s ograničenom odgovornošću u
svrhu smanjenja temeljnog kapitala društva ili osiguranja vjerovnika iz
članka 464. stavka 2. točka 3 ovoga Zakona.

Netočno prikazivanje imovinskog stanja

Članak 625. (NN [130/23](https://www.zakon.hr/cms.htm?id=58588))

\(1\) Tko kao član uprave, odnosno izvršni direktor, član nadzornoga,
odnosno upravnog odbora ili kao likvidator

1\. u prikazima ili pregledima o imovinskom stanju, u izlaganjima ili
obavještenjima koja daje u glavnoj skupštini, odnosno skupštini društva
netočno prikaže ili prikrije prilike društva uključujući i odnose s
povezanim društvima, ili

2\. u razjašnjenjima ili obavještenjima koje daje revizorima društva ili
društva koje je povezano s tim društvom dade netočne podatke ili netočno
prikaže ili prikrije prilike društva, ili

3\. u izvješću o primicima prema članku 272.r stavku 1. ili 2. ovoga
Zakona koje daje glavnoj skupštini društva netočno prikaže ili prikrije
prilike društva uključujući i odnose s povezanim društvima,

kaznit će se novčanom kaznom ili kaznom zatvora do dvije godine.

\(2\) Kaznom iz stavka 1. ovoga članka kaznit će se onaj tko kao osnivač
ili dioničar u razjašnjenjima i obavještenjima koje treba da po zakonu
dade revizoru osnivanja ili drugome revizoru dade netočne podatke ili
prešuti važne okolnosti.

Povreda dužnosti u slučaju gubitka, prezaduženosti ili nesposobnosti za
plaćanje

Članak 626. (NN [130/23](https://www.zakon.hr/cms.htm?id=58588))

\(1\) Tko

1\. kao član uprave, odnosno izvršni direktor društva protivno odredbi
članka 251. stavka 1., odnosno članka 442. stavka 2. ovoga Zakona, iako
je društvo u gubitku, ne sazove glavnu skupštinu, odnosno skupštinu
društva i o tome je ne izvijesti ili

2\. kao član društva koji vodi poslove javnog trgovačkog ili komanditnog
društva, a ako je taj član pravna osoba, kao fizička osoba koja vodi
poslove toga člana, ili kao likvidator javnog trgovačkog ili komanditnog
društva, ili kao član uprave, odnosno izvršni direktor dioničkog društva
protivno odredbi članka 251. stavka 2. ovoga Zakona, ili kao član uprave
društva s ograničenom odgovornošću protivno odredbi članka 431.c ovoga
Zakona, ili kao likvidator dioničkog društva, odnosno društva s
ograničenom odgovornošću, u vezi s odredbom članka 374. stavka 2.,
odnosno u vezi s odredbom članka 471. stavka 5. ovoga Zakona, ili kao
član uprave ili likvidator gospodarskog interesnog udruženja protivno
odredbi članka 606.a stavka 1. ovoga Zakona, u slučaju da je društvo
nesposobno za plaćanje ili da je prezaduženo ne zatraži otvaranje
stečajnog postupka,

kaznit će se novčanom kaznom ili kaznom zatvora do dvije godine.

\(2\) Ako je djelo iz stavka 1. ovoga članka počinjeno iz nemarnosti,

počinitelj će se kazniti novčanom kaznom ili kaznom zatvora do jedne
godine.

Netočno izdavanje ili krivotvorenje potvrde o pravu iz dionica

Članak 627.

Prestao vrijediti.

Povreda dužnosti da se dade izvješće

Članak 628.

\(1\) Tko kao revizor ili pomoćnik revizora dade netočno izvješće o
reviziji ili u njemu prešuti važne okolnosti,

kaznit će se novčanom kaznom ili kaznom zatvora do dvije godine.

\(2\) Tko radnje opisane u stavku 1. ovoga članka počini u nakani da
sebi ili drugome pribavi protupravnu imovinsku korist ili da drugome
nanese štetu,

kaznit će se novčanom kaznom ili kaznom zatvora do pet godina.

Povreda dužnosti čuvanja tajne

Članak 629.

Prestao vrijediti.

#### Odjeljak 2. PREKRŠAJI

Prekršaji trgovačkih društava

Članak 630. (NN [40/19](https://www.zakon.hr/cms.htm?id=39375),
[34/22](https://www.zakon.hr/cms.htm?id=51850),
[114/22](https://www.zakon.hr/cms.htm?id=53938),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Prekršaj čini pravna osoba

1\. ako ne prijavi upis ili brisanje podružnice u sudskom registru
(članak 7. stavak 6. i članak 8. stavak 1.)

2\. ako u poslovanju ne upotrebljava tvrtku onako kako je upisana u
sudskom registru ili na poslovnom papiru, odnosno na internetskoj
stranici društva ne navede propisane podatke (članak 21.),

3\. ako obavlja djelatnost a da za to nema suglasnost, dozvolu ili drugi
akt državnog organa ili institucije kada je to propisano zakonom (članak
32. stavak 4.),

4\. ako ne prijavi za upis u sudski registar podatke koji se po
odredbama ovoga Zakona upisuju u taj registar ili to ne učini u
propisanome roku (članak 59.),

5 ako, kad je to ovim Zakonom propisano, ne preda ili ne preda u Zakonom
propisanom roku u sudski registar godišnja financijska izvješća,
konsolidirano financijsko izvješće, izvješće revizora, godišnje izvješće
o stanju društva ili konsolidirano godišnje izvješće društva radi upisa
predaje i objave tog upisa (članak 86. stavak 2., 138.a, 300.d stavak
2., 441. stavak 3., 613. stavak 10.),

6\. ako ne prijavi sudu odluku o prestanku društva radi upisa u sudski
registar ili isključenje, odnosno istupanje člana iz društva (članak
111. stavak 1. i 2., članak 368. stavak 1. i članak 470. stavak 1.),

7\. ako iznos temeljnoga kapitala dioničkoga društva padne ispod
najnižega propisanoga iznosa (članak 162.),

8\. ako izda dionice koje glase na nominalni iznos manji od najnižega
propisanoga iznosa odnosno ako je iznos temeljnog kapitala koji otpada
na jednu dionicu bez nominalnog iznosa manji od najnižeg propisanog
iznosa (članak 163.),

9\. ako izda dionice za iznos koji je manji od od najnižega iznosa
temeljnoga kapitala dioničkoga društva (članak 164. stavak 1.),

10\. ako izda dionice za iznos niži od nominalnog iznosa odnosno iznosa
temeljnog kapitala koji otpada na pojedinu dionicu bez nominalnog iznosa
(članak 164. stavak 2.),

11\. ako izda dionice i u njima ne naznači iznos koji je djelomično
plaćen (članak 165. stavak 2.),

12\. ako izda privremenice koje glase na donositelja (članak 166. stavak
2.),

13\. ako izda dionice koje za isti iznos temeljnog kapitala koji se na
njih odnosi daju različito pravo glasa (članak 169. stavak 3.),

14\. ako ne otuđi ili ne povuče dionice kad je to po zakonu dužna
učiniti (članak 236.),

15\. ako dioničarima ili članovima društva isplati naknadu troškova
osnivanja protivno odredbama članka 175., odnosno 393. ovoga Zakona,

16\. ako prenosi pravo sudjelovanja u društvu, izda dionice ili
privremenice prije upisa društva u sudski registar (članak 194.),

17\. ako prospekt ne sadržava sve zakonom propisane sastojke (članak
196.),

18\. ako dioničara oslobodi plaćanja obaveza iz članka 212. i 215. ovoga
Zakona ili svoje tražbine s tog naslova prebije s tražbinom dioničara
(članak 216.) ili članu društva s ograničenom odgovornošću odgodi,
olakša ili ga oslobodi obveze uplate poslovnog udjela ili svoje tražbine
s naslova uplate toga uloga prebije s tražbinom člana prema društvu
(članak 398. stavak 3.),

19\. ako dioničarima vrati ulog ili im plati kamate na ulog (članak
217.),

20\. ako upiše vlastite dionice (članak 219. stavak 1.),

21\. ako kao ovisno društvo preuzme dionice vladajućega društva ili kao
društvo u kojemu postoji većinski udio preuzme dionice društva koje ima
taj većinski udio (članak 219. stavak 2.),

22\. ako rasporedi dobit protivno odredbama članka 220. ovoga Zakona,

23\. ako isplati predujam dividende protivno odredbama članka 221. ovoga
Zakona,

24\. ako u zakonske rezerve ne unosi iznose kako je to propisano u
članku 222. stavku 1. ovoga Zakona ili sredstva zakonskih rezervi
upotrijebi protivno odredbi stavka 2., odnosno stavka 3. istoga članka,

25\. ako u registar dionica ne upiše dionice koje glase na ime (članak
226. stavak 1.),

25.a ako dioničara povodom njegova zahtjeva ne izvjeste o podacima u
registru dionica koje on ima pravo saznati ili se koristi podacima iz
registra dionica protivno odredbi članka 226. stavka 8. Zakona,

25.b ako ne čuva poslovne knjige i dokumentaciju društva ili ih ne
povjeri na čuvanje osobi koja pruža usluge pohrane poslovne
dokumentacije (članak 127. stavak 2.),

26\. ako proglasi nevažećima dionice suprotno odredbama članka 230. ili
članka 346. ovoga Zakona,

27\. ako ne zamijeni oštećenu ispravu o dionici ili o privremenici iako
su za to ispunjeni uvjeti iz članka 231. ovoga Zakona,

28\. ako stekne vlastite dionice protivno odredbama članka 233. ovoga
Zakona ili ih protivno odredbama članka 238. stavka 1. ovoga Zakona uzme
u zalog,

29\. ako drugome dade predujam ili zajam ili mu pruži osiguranje radi
stjecanja dionica istoga društva, osim kada je to dopušteno zakonom
(članak 234. stavak 1.),

30\. ako ne ponudi radi prijenosa drugome vlastite dionice koje je po
zakonu dužno otuđiti ili ih ne povuče u skladu sa zakonom (članak 236.
stavak 3.),

30.a ako netočno, nepotpuno, nepravodobno ili uopće ne objavi odluku
glavne skupštine i politiku primitaka (članak 276.a stavak 2.),

30.b ako ne objavi izvješće o primicima i revizorovo izvješće o
ispitivanju izvješća o primicima ili ih ne učini besplatno dostupnima na
razdoblje od deset godina (članak 272.r stavci 3. i 4.),

31\. ako ima članove uprave, odnosno izvršne direktore imenovane
protivno odredbama članka 239., odnosno 422. i 423. ovoga Zakona,

31.a ako nije postavila ciljeve za sudjelovanje pripadnika
podzastupljenog spola u upravi odnosno među izvršnim direktorima društva
u skladu s odredbom članka 272.u ovoga Zakona,

32\. ako nema nadzorni odbor, kada bi ga po zakonu morala imati (članak
434. stavak 2.),

33\. ako ima nadzorni, odnosno upravni odbor sastavljen protivno
odredbama članka 254. i 255., odnosno članka 435. i 436. ovoga Zakona,

33.a ako protivno odredbama članka 272.t ovoga Zakona nije donijela
pravila o odabiru kandidata za članove nadzornog odnosno upravnog
odbora, ili je neopravdano zanemarila prednost kandidata podzastupljenog
spola pri izboru za člana nadzornog odnosno upravnog odbora, ili je
odbila obavijestiti kandidata o kriterijima odabira,

34\. ako dade kredit članovima uprave, odnosno izvršnim direktorima,
članovima nadzornog, odnosno upravnog odbora, prokuristima i članovima
njihovih užih obitelji protivno odredbama članka 249. stavka 1. i 2.,
članka 271. stavka 1. i 2. i članka 431. ovoga Zakona,

35\. ako izbor i izmjenu u sastavu nadzornog, odnosno upravnog odbora ne
prijavi radi upisa u sudski registar i ne objavi u skladu s odredbama
članka 262. i 439. ovoga Zakona,

35.a ako uprava, odnosno izvršni direktori ne dadu izjavu o primjeni
kodeksa korporativnog upravljanja u zakonom propisanom roku odnosno ne
dadu je onako kako je to propisano ovim Zakonom ili ako
pravobranitelju/pravobraniteljici za ravnopravnost spolova pravodobno ne
dostave podatke koje su mu obvezni dostaviti (čl. 272.p),

35.b protivno odredbama članka 277. stavka 6. i u vezi s odredbom članka
280. stavka 1. rečenice 4. ovoga Zakona ne pozove na skupštinu društva
ili to učini netočno, nepotpuno ili nepravodobno ili protivno odredbama
članka 280.a ovoga Zakona ne učini podatke dostupnima, učini to netočno
ili nepotpuno,

36\. ako u roku iz članka 281. stavka 1. ovoga Zakona ne priopći
financijskim, odnosno kreditnim institucijama i udrugama dioničara, kada
je to dužna učiniti, da je sazvana skupština društva ili ne dade tamo
propisana priopćenja,

37\. ako bez odgađanja po održanoj skupštini ne dostavi registarskome
sudu primjerak zapisnika s održane skupštine (članak 286. stavak 5.),

38\. ako promjenu statuta ne prijavi registarskome sudu (članak 303.
stavak 1.),

39\. ako poveća temeljni kapital protivno odredbama članka 304. i 305.,
članka 313. stavka 1. do 3., članka 315., 323., 326., 328., 329. ili
459. ovoga Zakona,

40\. ako ne prijavi sudu odluku o povećanju temeljnoga kapitala (članak
306., 316., 327., 331., 458., 460.),

41\. ako dioničaru uskrati pravo prvenstva upisa dionica protivno
odredbama članka 308. ovoga Zakona,

42\. ako ne prijavi sudu provedeno povećanje temeljnog kapitala (članak
309., 322., 327.),

43\. ako izda dionice ili privremenice protivno odredbama članka 312.,
318., 320., 340. ovoga Zakona,

44\. ako smanji temeljni kapital protivno odredbama članka 342., 349.,
352. ili 462. ovoga Zakona,

45\. ako ne prijavi sudu odluku o smanjenju temeljnoga kapitala, odnosno
nakanu da smanji temeljni kapital (članak 343., članak 349. stavak 3.,
članak 354., članak 463. stavak 1.),

46\. ako vjerovnicima ne da osiguranje ili ih ne upozori na njihovo
pravo glede traženja osiguranja kako je to propisano zakonom (članak
345.),

47\. ako ne prijavi sudu provedeno smanjenje temeljnoga kapitala (članak
347., 354.),

48\. ako s iznosom dobivenim smanjenjem temeljnoga kapitala postupi
protivno odredbama članka 350. i 465. ovoga Zakona,

49\. ako dioničarima isplati dobit protivno odredbama članka 351. ovoga
Zakona,

50\. ako bez odgađanja ne objavi da je podignuta tužba kojom se pobija
odluka glavne skupštine odnosno tužba za utvrđenje ništetnosti društva
(članak 363. stavak 4., članak 384.a stavak 4.),

51\. ako bez odgađanja ne dostavi registarskome sudu presudu kojom je
poništena odluka glavne skupštine ili je ne objavi (članak 364.),

52\. ako nakon što se odluka o otvaranju likvidacije upiše u sudski
registar uz tvrtku ne navede naznaku \"u likvidaciji\" (članak 370. i
472.),

53\. ako ne podnese sudu prijavu za upis likvidatora u sudski registar
(članak 372. stavak 1. i članak 472.),

54\. ako ne pozove vjerovnike u skladu s odredbama članka 373. ovoga
Zakona,

55\. ako dioničarima podijeli imovinu protivno odredbama članka 379.
ovoga Zakona,

55.a ako ne čuva poslovne knjige i dokumentaciju društva ili ih ne
povjeri na čuvanje osobi koja pruža usluge pohrane poslovne
dokumentacije (članak 382. stavak 4.),

56\. ako iznos temeljnoga kapitala društva s ograničenom odgovornošću
padne ispod iznosa iz članka 389. stavka 2. ovoga Zakona,

57\. ako poslovni udio u društvu s ograničenom odgovornošću padne ispod
iznosa iz članka 390. stavka 1. ovoga Zakona,

58\. ako je iznos uplate poslovnog udjela u društvu s ograničenom
odgovornošću u novcu manji od iznosa propisanoga u članku 390. stavku 2.
ovoga Zakona,

59\. ako članovima društva s ograničenom odgovornošću isplati dobit
protivno odredbama članka 406. ovoga Zakona,

59.a ako ne vodi knjigu poslovnih udjela ili je ne vodi uredno (članak
410. stavak 1.),

59.b ako u propisanome roku ne obavijesti registarski sud o promjeni
upisa u knjizi poslovnih udjela ili ga o tome netočno obavijesti (članak
410. stavak 2.),

60\. ako stekne ili uzme u zalog vlastiti poslovni udio protivno
odredbama članka 418. ovoga Zakona,

61\. ako povuče poslovni udio protivno odredbama članka 419. ovoga
Zakona,

62\. ako registarskome sudu bez odgađanja ne podnese prijavu za upis u
sudski registar promjene u sastavu uprave ili ovlasti za zastupanje
(članak 425.),

63\. ako registarskome sudu ne podnese prijavu za upis promjene
društvenoga ugovora u sudski registar (članak 456. stavak 1.),

64\. ako oduku o povećanju temeljnoga kapitala ne podnese sudu i ne
zatraži da se ona upiše u sudski registar (članak 458.),

64.a ako ne čuva poslovne knjige i dokumentaciju društva ili ih ne
povjeri na čuvanje osobi koja pruža usluge pohrane poslovne
dokumentacije (članak 472.f),

65\. ako stekne više od četvrtine dionica ili udjela u društvu kapitala
sa sjedištem u Republici Hrvatskoj ili većinsko sudjelovanje u drugome
društvu ili se ono nakon toga smanji a o tome ne izvijesti drugo društvo
ili to na propisani način ne objavi (članak 478.),

66\. ako dioničara ili vanjskog dioničara na njegov zahtjev ne izvijesti
o svemu što je bitno glede društva s kojim se sklapa ugovor o vođenju
poslova društva ili o prijenosu dobiti (članak 481.b stavak 5.),

67\. ako ne podnese prijavu za upis poduzetničkog ugovora ili njegova
prestanka u sudski registar (članak 482. stavak 1. i članak 486.),

68\. ako uprava, odnosno izvršni direktori na propisani način ne objave
pravomoćnu sudsku odluku o otpremnini vanjskim dioničarima (članak 492.
stavak 5.),

69\. ako uprava, odnosno izvršni direktori društva koje se priključuje
ne podnese prijavu za upis priključenja glavnome društvu u sudski
registar (članak 503. stavak 8.),

70\. ako dioničarima ne dade obavijest o priključenome društvu i o
poslovima glavnoga društva (članak 509.),

71\. ako priključeno društvo u propisanome roku ne prijavi upis
prestanka priključenja u sudski registar (članak 510. stavak 3.)

72\. ako na zahtjev dioničara bez odgađanja besplatno ne dade prijepis
ili presliku zakonom propisanih izjava u svezi pripajanja društva ili ne
omogući uvid u te isprave (članak 517. stavak 4. i 5.),

73\. ako ne podnese registarskome sudu prijavu za upis pripajanja u
sudski registar u koji je upisano pripojeno društvo ili društava koja se
spajaju ili novoga društva (članak 521. stavak 1., članak 533. stavak
5., članak 540. stavak 1., članak 548. stavak 4.),

74\. ako kao društvo preuzimatelj poveća temeljni kapital protivno
Zakonu (članak 539. stavak 1.),

75\. ako se ugovor o prijenosu cijele imovine društva na propisani način
ne izloži dioničarima na uvid (članak 552. stavak 2.),

76\. ako ne podnese prijavu za upis preoblikovanja društva u sudski
registar (članak 560., 568., 573., 576., 577., 580., 582.),

77\. ako kao inozemna osoba obavlja djelatnost u Republici Hrvatskoj
prije nego što tamo osnuje podružnicu (članak 612. stavak 2.),

78\. ako kao inozemna osoba koja ima više podružnica u Republici
Hrvatskoj ne označi koja je od njih glavna ili ostale ne označi rednim
brojem ili to ne naznači u tvrtkama podružnica (članak 615. stavak 1.),

79\. ako se kao inozemna osoba koristi u Republici Hrvatskoj podružnicom
koja ne nastupa pod svojom tvrtkom ili bez navođenja svoga sjedišta i
sjedišta osnivača (članak 616. stavak 1.),

80\. ako kao inozemna osoba u djelovanju svoje podružnice u Republici
Hrvatskoj ne vodi poslovne knjige onako kako je tamo propisano (članak
617.),

81\. ako joj se kao inozemnoj osobi ukine podružnica u Republici
Hrvatskoj zbog protuzakonitog postupanja kojim se ugrožava opće dobro
(članak 618. stavak 3.),

82\. ako ne uskladi svoje opće akte s odredbama ovoga Zakona ili na
temelju njih ne imenuje organe i to ne prijavi registarskome sudu do
roka iz članka 637. stavka 1. ovoga Zakona, a sama ne otpočne s
likvidacijom društva,

83\. ako najkasnije do roka iz članka 637. stavka 3. ovoga Zakona ne
donese odluku o povećanju temeljnoga kapitala na iznos koji nije manji
od najmanjega iznosa toga kapitala propisanog ovim ili drugim zakonom
ili se nepreoblikuje u drugo društvo za koje ispunjava uvjete, a sama ne
otpočne s likvidacijom društva,

84\. ako se kao privatno poduzeće do roka iz članka 637. stavka 2. ovoga
Zakona ne pretvori u neko od trgovačkih društava ili ne nastavi
poslovati kao trgovac pojedinac, a sama ne pokrene postupak likvidacije,

85\. ako najkasnije do roka iz članka 640. ovoga Zakona ne uskladi
najniži nominalni iznos dionica, odnosno njihov višekratnik i najniži
iznos temeljnoga uloga s odredbama ovoga Zakona,

86\. ako najkasnije do roka iz članka 642. stavka 4. ovoga Zakona ne
uskladi omjer dionica bez prava glasa izdanih do dana stupanja na snagu
ovoga Zakona i ostalih dionica,

87\. ako najkasnije do roka iz članka 643. ovoga Zakona ne postupi po
odredbama članka 236. ovoga Zakona,

88\. ako svoj dio koji ima određena ovlaštenja u pravnom prometu ne
upiše u sudski registar kao podružnicu na način i u roku kako je to
propisano u članku 645. stavku 1. ovoga Zakona, a u tome ga roku ne
ukine.

\(2\) Za prekršaj iz stavka 1. ovoga članka može se izreći novčana kazna
najviše do iznosa od 10.000,00 eura.

\(3\) Za prekršaj iz stavka 1. točke 1. do 6. ovoga članka kaznit će se
trgovac pojedinac novčanom kaznom do iznosa od 6630,00 eura.

Prekršaji fizičkih osoba

Članak 631. (NN [40/19](https://www.zakon.hr/cms.htm?id=39375),
[114/22](https://www.zakon.hr/cms.htm?id=53938),
[18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588),
[136/24](https://www.zakon.hr/cms.htm?id=540088))

\(1\) Prekršaj čini onaj tko:

1.. kao dioničar ili kao zastupnik dioničara ne dade ili dade netočne
podatke radi unošenja u popis dioničara iz članka 285. ovoga Zakona,

2\. koristi dionice nekoga drugoga, iako nije ovlašten da ga zastupa, pa
bez njegove suglasnosti ostvaruje prava u glavnoj skupštini ili u
posebnoj skupštini dioničkoga društva,

3\. radi ostvarivanja prava u glavnoj skupštini ili u posebnoj skupštini
dioničkoga društva koristi dionice nekoga drugoga koje je u tu svrhu
pribavio davanjem ili obećavanjem posebne koristi,

4\. u svrhu iz točke 4. ovoga stavka dionice prenese nekome drugome uz
davanje ili uz obećanje posebne koristi,

5\. dionice nekoga drugoga koristi za to da bi osobno ili preko nekoga
tko ga zastupa ostvario pravo glasa koje po odredbama članka 292. ovoga
Zakona ne bi smio ostvariti,

6\. prepusti drugome, kako bi ostvario pravo glasa, dionice za koje on
ni osoba koju zastupa ne smije po odredbama članka 235., članka 237.,
članka 291. do 293., članka 298. stavka 1. ili članka 478. stavka 6.
ovoga Zakona ostvarivati pravo glasa u glavnoj skupštini ili u posebnoj
skupštini dioničkoga društva,

7\. zahtijeva da mu se dade neka posebna korist, dopusti da mu se ona
obeća ili je primi kao naknadu za to da u glavnoj skupštini ili u
posebnoj skupštini dioničkoga društva glasuje ili ne glasuje na određeni
način,

8\. ponudi, obeća ili dade neku posebnu korist za to da netko u glavnoj
skupštini ili u posebnoj skupštini dioničkoga društva glasuje ili ne
glasuje na određeni način ili

9\. osim članova uprave, ne dostavi registarskom sudu ili društvu popis
članova društva, kada je to po Zakonu dužan učiniti, ili to ne učini u
propisanome roku ili dostavi popis koji ne sadrži propisane podatke ili
propisanu potvrdu ili se njome ne potvrđuje istinito stanje ili popis ne
potpiše (članak 410. stavak 3.),

10\. netočno, nepotpuno, nepravodobno ili uopće ne obavijesti društvo
jesu li dionice upisane u registar dionica njegove dionice (članak 226.
stavak 3. četvrta rečenica),

11\. nije ispravno, nije u potpunosti ili nije na vrijeme objavio
transakcije s povezanim osobama za koje je potrebna suglasnost u skladu
s člankom 263.b ovoga Zakona (članak 263.c),

12\. netočno, nepotpuno, nepravodobno potvrdi ili uopće ne potvrdi da mu
je prispio dani glas ili netočno, nepotpuno, nepravodobno proslijedi ili
uopće ne proslijedi tu potvrdu dioničaru (članak 274. stavak 6.),

13\. netočno, nepotpuno, nepravodobno prenese ili uopće ne prenese
informacije iz članka 297.a stavka 1. ovoga Zakona (članak 297.a stavak
3. prva rečenica, također u vezi s drugom rečenicom također u vezi s
člankom 281. stavkom 5. trećom rečenicom i članak 297.c stavak 1. druga
rečenica i članak 297.d stavak 4. druga rečenica),«.

14\. netočno, nepotpuno, nepravodobno prenese ili uopće ne prenese
informacije koje je dobio na temelju odredbi članka 297.a stavka 1.
ovoga Zakona (članak 297.b stavak 1. prva rečenica, također u vezi sa
stavkom 2., također u vezi s člankom 281. stavkom 5. trećom rečenicom i
članak 297.c stavak 1. prva rečenica i članak 297.d stavak 4. prva ili
treća rečenica),

15\. netočno, nepotpuno, nepravodobno ili uopće ne dostavi dokaz,
odnosno pisanu potvrdu o dionicama (članak 297.c stavak 2.),

16\. netočno, nepotpuno, nepravodobno proslijedi ili uopće ne proslijedi
zahtjev za informiranje društva dalje posredniku koji mu neposredno
prethodi u lancu sve dok ne stigne do posrednika koji pohranjuje dionice
za dioničara (članak 297.d stavak 3.),

17\. nije ili nije najmanje tri godine učinio dostupnim informacije iz
članka 291.b stavaka 1. do 4. ovoga Zakona (članak 291.b stavak 5. prva
rečenica), i to: izvješće kako provodi politiku sudjelovanja (članak
291.b stavak 2.), izvješće kako su glasovali na glavnim skupštinama
(članak 291.b stavak 3.) ili objašnjenje zašto nisu ispunili zahtjeve iz
članka 291.b stavaka 1. do 3. ovoga Zakona (članak 291.b stavak 4.),

18\. nije ili nije najmanje tri godine učinio dostupnim informacije iz
članka 291. c stavaka 1. i 2. ovoga Zakona (članak 291.c stavak 3.), i
to: informacije o tome u kojoj su mjeri glavni elementi njihove
strategije ulaganja u skladu s profilom i trajanjem njihovih obveza te
kako oni pridonose srednjoročnim do dugoročnim kretanjima vrijednosti
njihova portfelja (članak 291.c stavak 1.), podatke o dogovoru s
upraviteljem imovine koji objašnjava kako upravitelj imovine usklađuje
svoju strategiju ulaganja i odluke o ulaganju s profilom i trajanjem
obveza institucionalnog ulagatelja (članak 291.c stavak 2. prva
rečenica) ili objašnjenja zašto dogovor s upraviteljem imovine ne sadrži
podatke iz članka 291.c stavka 2. točaka 1. do 4. ovoga Zakona (članak
291.c stavak 2. treća rečenica),

19\. nije ili nije najmanje tri godine učinio dostupnim informacije iz
članka 291.d stavaka 1. i 2. ovoga Zakona (članak 291.d stavak 3.),

20\. je dao netočne, nepotpune, nepravodobne ili nije dao informacije
klijentu o sukobu interesa, kao i o protumjerama koje je poduzeo (članak
291.d stavak 4. ovoga Zakona),

21\. isključi ili ograniči svoju odgovornost za štetu nastalu zbog
povrede odredbi članka 292. stavaka 1. do 6. ovoga Zakona (članak 292.
stavak 9.),

22\. kao poduzetnik, kad je to dužan učiniti, u roku od 15 dana od dana
sklapanja ugovora ne dostavi ugovor o tajnom društvu nadležnoj ispostavi
Ministarstva financija, Porezne uprave (članak 148. stavak 5.).

\(2\) Za prekršaj iz točaka 1. do 9. prethodnog stavka ovoga članka može
se izreći novčana kazna najviše do iznosa od 920,00 eura, a ako je
učinjena teža povreda propisa radi stjecanja protupravne imovinske
koristi novčanom kaznom do iznosa od 6630,00 eura.

\(3\) Za prekršaj iz stavka 1. točaka 10. do 22. ovoga članka kaznit će
se pravna osoba novčanom kaznom do iznosa od 6630,00 eura i odgovorna
osoba u pravnoj osobi novčanom kaznom do iznosa od 920,00 eura, a ako je
učinjena teža povreda propisa radi stjecanja protupravne imovinske
koristi, novčanom kaznom do iznosa od 6630,00 eura.

#### Odjeljak 3. KAZNE REGISTARSKOG SUDA

Članak 632. (NN [40/19](https://www.zakon.hr/cms.htm?id=39375),
[114/22](https://www.zakon.hr/cms.htm?id=53938))

\(1\) Registarski sud će opomenuti članove uprave odnosno izvršne
direktore ili likvidatore koji ne postupe po odredbama članka 230.
stavka 5. druge rečenice, članka 236., članka 257., članka 299., članka
335. stvak 1., članka 363. stavka 4., članka 374. stavka 4., članka 376.
stavka 1., članka 382. stavka 2., članka 410. stavka 3., članka 428.
stavka 2., članka 434. stavka 4., članka 446., članka 452. stavka 3.,
članka 463. stavka 2., članka 481. stavka 3. druge i treće rečenice,
članka 497. stavka 1., članka 517. stavka 2. i 4., članka 552. stavka 2.
i članka 563. ovoga Zakona i zaprijetiti im plaćanjem novčane kazne ako
u primjerenome roku ne postupe po opomeni. Pojedina izrečena novčana
kazna ne može preći iznos od 390,00 eura.

\(2\) Kaznom iz stavka 1. ovoga članka registarski sud će kazniti onoga
tko povrijedi obvezu da u roku propisanom ovim Zakonom tome sudu podnese
prijavu ili preda propisane isprave.

#### Odjeljak 4. PRIMJENA ODREDABA OVE GLAVE ZAKONA

Gospodarsko interesno udruženje

Članak 633.

\(1\) Odredba članka 624. stavka 1. točke 6. ovoga Zakona primjenjuje se
na članove uprave i likvidatore gospodarskog interesnog udruženja i
europskog gospodarskoga interesnog udruženja.

\(2\) Odredbe članka 626. stavka 1. točke 2. i stavka 2. ovoga Zakona
primjenjuju se na članove uprave i likvidatore gospodarskog interesnog
udruženja i europskog gospodarskoga interesnog udruženja.

\(3\) Odredbe članka 629. ovoga Zakona primjenjuju se na članove uprave
i likvidatore gospodarskog interesnog udruženja. Prijedlog za pokretanje
postupka stavlja zastupnik udruženja kojega u tu svrhu postave članovi
udruženja.

\(4\) Odredbe članka 630. stavka 1. točke 1. do 7. i stavka 2. ovoga
Zakona primjenjuju se i na gospodarsko interesno udruženje i europsko
gospodarsko interesno udruženje.

### DIO ŠESTI PRIJELAZNE I ZAVRŠNE ODREDBE

Nastavljanje pravnih osoba s radom

Članak 634.

Danom početka primjene ovoga Zakona nastavljaju s radom na način i pod
uvjetima pod kojima su upisani u sudskom registru:

1\. društvena poduzeća, javna poduzeća, dionička društva i društva s
ograničenom odgovornošću u društvenom vlasništvu,

2\. poduzeća u vlasništvu Republike, županije, kotara, općine i grada,

3\. zadružna poduzeća, društva s neograničenom solidarnom odgovornošću
članova, komanditna društva, dionička društva i društva s ograničenom
odgovornošću u zadružnom vlasništvu,

4\. društva s neograničenom solidarnom odgovornošću članova, komanditna
društva, dionička društva, komanditna društva na dionice i društva s
ograničenom odgovornošću u mješovitom vlasništvu,

5\. privatna poduzeća, društva s neograničenom solidarnom odgovornošću
članova, komanditna društva, dionička društva, komanditna društva na
dionice, društva s ograničenom odgovornošću i javna poduzeća u privatnom
vlasništvu,

6\. radnje i poljoprivredna gospodarstva sa statusom pravne osobe.

Primjena Zakona o poduzećima

Članak 635.

\(1\) Iznimno od odredbe članka 646. točke 1. ovoga Zakona, Zakon o
poduzećima primjenjuje se na društvena poduzeća, poduzeća u vlasništvu
Republike, županije, kotara, općine ili grada, društva s ograničenom
odgovornošću u društvenom vlasništvu koja drže sve svoje udjele i na
zadružna poduzeća dok se pod uvjetima i u rokovima određenim u posebnim
propisima ne pretvore u neko od trgovačkih društava.

\(2\) Iznimno od odredbe članka 646. točke 1. ovoga Zakona, Zakon o
poduzećima primjenjuje se na društva s neograničenom solidarnom
odgovornošću članova, komanditna društva, dionička društva, komanditna
društva na dionice i društva s ograničenom odgovornošću u privatnom,
zadružnom i u mješovitom vlasništvu dok se u skladu s ovim zakonom ne
upišu u sudski registar.

\(3\) Iznimno od odredbe članka 646. ovoga Zakona, Zakon o poduzećima
primjenjuje se i na privatna poduzeća dok se ne pretvore u neko od
trgovačkih društava ili ne nastave poslovati kao trgovci pojedinci.

Radnje i poljoprivredna gospodarstva pravne osobe

Članak 636.

\(1\) Imatelji radnji sa statusom pravne osobe koji te radnje najkasnije
do 31. prosinca l995. ne pretvore u neko od trgovačkih društava ili se
do tada ne upišu u sudski registar kao trgovci pojedinci, nastavljaju
poslovati kao obrtnici. Na njih prelaze imovina i obveze radnji pravnih
osoba.

\(2\) Imatelji poljoprivrednih gospodarstava sa statusom pravne osobe
koji ta gospodarstva najkasnije do 31. prosinca l995. ne pretvore u neko
od trgovačkih društava ili se do tada ne upišu u sudski registar kao
trgovci pojedinci, nastavljaju poslovati kao individualni poljodjelci.
Na njih prelaze imovina i obveze poljoprivrednih gospodarstava pravnih
osoba.

\(3\) Pretvorba radnji i poljoprivrednih gospodarstava pravnih osoba u
trgovačka društva, odnosno nastavljanje poslovanja njihovih imatelja kao
trgovaca pojedinaca upisuje se u sudski registar na temelju prijave za
upis koju oni podnose registarskome sudu. Na sadržaj prijave i na
priloge prijavi primjenjuju se odredbe ovoga Zakona. Nastavljanje
poslovanja kao obrtnika, odnosno kao individualnih poljodjelaca po
proteku roka iz prethodnih stavaka ovoga članka upisuje se po službenoj
dužnosti u registre u kojima su radnje, odnosno poljoprivredna
gospodarstva bili upisani, a obrtnika i u registar propisan Zakonom o
obrtu.

Usklađivanje s odredbama ovoga Zakona

Članak 637.

\(1\) Društva s neograničenom solidarnom odgovornošću članova,
komanditna društva, dionička društva i društva s ograničenom
odgovornošću osnovana, odnosno nastala na drugi način do dana početka
primjene ovoga Zakona dužna su uskladiti svoje opće akte s odredbama
ovoga Zakona, na temelju izmijenjenih akata izabrati, odnosno imenovati
organe društva, odnosno odrediti osobe ovlaštene za upravljanje i
vođenje poslova društva i podnijeti prijavu za upis u sudski registar
najkasnije do 31. prosinca l995. U istome roku komanditna društva na
dionice moraju se preoblikovati u dionička društva.

\(2\) Privatna poduzeća dužna su se najkasnije do 31. prosinca l995.
registarskome sudu podnijeti prijavu za upis trgovačkog društva ili
trgovca pojedinca iz članka 635. stavka 3. ovoga Zakona u sudski
registar.

\(3\) Dionička društva i društva s ograničenom odgovornošću iz stavka 1.
ovoga članka čiji temeljni kapital na dan početka primjene ovoga Zakona
bude manji od najmanjeg iznosa temeljnoga kapitala koji je njime ili
drugim zakonom propisan za ta društva, dužna su najkasnije do 31.
prosinca l997. u skladu s ovim Zakonom donijeti odluku o povećanju toga
kapitala na iznos koji nije manji od spomenutog najmanjeg iznosa
temeljnoga kapitala društva ili donijeti odluku o preoblikovanju društva
u neko drugo društvo za koje po odredbama ovoga Zakona ispunjavaju
uvjete i do toga roka podnijeti prijavu za upis te odluke u sudski
registar.

\(4\) Za ocjenu iznosa temeljnoga kapitala društava iz stavka 3. ovoga
članka uzimaju se u obzir službeni srednji tečaj, odnosno srednji tečaj
utvrđen i objavljen na deviznoj burzi ili od strane Hrvatske narodne
banke valute koja je bila u službenoj primjeni na teritoriju
Socijalističke Republike Hrvatske, odnosno Republike Hrvatske u vrijeme
upisa osnivanja, odnosno drugog načina nastanka društva u sudski
registar ili donošenja odluke o povećanju ili smanjenju temeljnoga
kapitala društva u odnosu na DEM, a ako takvoga tečaja nije bilo,
srednji tečaj banke koja je u to vrijeme bila poslovna banka društva i
srednji tečaj valute Republike Hrvatske u odnosu na DEM utvrđen i
objavljen na deviznoj burzi, odnosno kojega utvrdi i objavi Hrvatska
narodna banka a koji važi u vrijeme donošenja odluke iz prethodnoga
stavka ovoga članka o povećanju temeljnoga kapitala društva.

\(5\) Društva iz stavka 1. i 3. te poduzeća iz stavka 2. ovoga članka u
donošenju odluka potrebnih za to da bi se provela usklađenja s ovim
Zakonom postupaju po svojim općim aktima podredno primjenjujući propise
koji se na njih primjenjuju u vrijeme donošenja tih odluka.

\(6\) Nad društvima iz stavka 1. i 3. te poduzećima iz stavka 2. ovoga
članka koja ne postupe po odredbama stavka 1. do 3. ovoga članka u
rokovima koji su tamo propisani provest će se postupak likvidacije i
društva, odnosno poduzeća brisati iz sudskog registra. Postupak
likvidacije pokreće registarski sud po službenoj dužnosti. Likvidacija
društava iz stavka 1. ovoga članka provodi se po odredbama ovoga Zakona,
a likvidacija poduzeća iz stavka 2. ovoga članka po propisima koji budu
na snazi na dan početka primjene ovoga Zakona.

Preoblikovanje komanditnoga društva na dionice u dioničko društvo

Članak 638.

\(1\) Komanditno društvo na dionice odlukom skupštine koju čine
dioničari društva uz suglasnost svih komplementara mijenja oblik i
pretvara se u dioničko društvo.

\(2\) Odluka o preoblikovanju sadržava:

1\. tvrtku komanditnoga društva na dionice i tvrtku dioničkoga društva,

2\. iznos temeljnoga kapitala, broj i vrstu dionica, raspored dionica na
članove društva, te utvrđenje da je usvojen statut dioničkoga društva.

\(3\) Skupštini komanditnoga društva na dionice iz stavka 1. ovoga
članka koja treba odlučiti o preoblikovanju u dioničko društvo treba
podnijeti financijska izvješća za posljednju poslovnu godinu i
posljednji periodički obračun. Ako su financijska izvješća potrebna za
obračun s komplementarima, mora ih se izraditi s danom koji je za to
mjerodavan. Izvješća se prilažu zapisniku sa skupštine.

\(4\) Nakon što se donese odluka o preoblikovanju članovi uprave i
nadzornog odbora dioničkoga društva podnose sudu prijavu radi upisa
preoblikovanja u sudski registar.

\(5\) Prijavi za upis preoblikovanja u sudski registar prilažu se:

1\. odluka o preoblikovanju,

2\. izjave komplementara o suglasnosti s odlukom o preoblikovanju dane u
obliku javnobilježničke isprave,

3\. statut dioničkoga društva,

4\. odluke o imenovanju uprave i izboru nadzornog odbora dioničkoga
društva, ako nisu sadržane u odluci o preoblikovanju.

\(6\) Nakon upisa preoblikovanja u sudski registar:

1\. komanditno društvo na dionice nastavlja djelovati kao dioničko
društvo,

2\. komplementari prestaju biti članovi društva,

3\. preoblikovanje ne utječe na odgovornost komplementara komanditnoga
društva na dionice za obveze koje je to društvo preuzelo.

Upotreba tvrtke

Članak 639.

\(1\) Poduzeća iz članka 634. točke 1. do 5. ovoga Zakona nastavljaju
upotrebljavati tvrtku pod kojom su na dan početka primjene ovoga Zakona
upisana u sudskom registru.

\(2\) Promijene li poduzeća iz stavka 1. ovoga članka predmet svog
poslovanja koji je na dan početka primjene ovoga Zakona bio upisan u
sudskom registru tako da bi nakon toga obavljala istu ili srodnu
djelatnost kao i pravna osoba koja je već upisana u sudskom registru kod
istoga registarskoga suda pod istom ili sličnom tvrtkom, dužna su
istovremeno s upisom promjene predmeta poslovanja podnijeti
registarskome sudu i prijavu za promjenu tvrtke tako da ona udovoljava
uvjetima iz članka 29. ovoga Zakona. U tom slučaju registarski sud
dozvolit će upis promjene predmeta poslovanja samo ako se istovremeno
upiše i promjena tvrtke u sudski registar.

Najniži nominalni iznos dionice i temeljnoga uloga

Članak 640.

Dionička društva i društva s ograničenom odgovornošću dužna su
najkasnije do 31. prosinca 1997. uskladiti najniži nominalni iznos
dionica, odnosno njihov višekratnik i najniži iznos temeljnoga uloga s
odredbama ovoga Zakona.

Valuta nominalnog iznosa dionica

Članak 641.

Odredba članka 161. ovoga Zakona ne primjenjuje se na dionice koje su
izdane do dana početka primjene ovoga Zakona.

Pravo glasa na temelju dionica

Članak 642.

\(1\) Odredbe članka 291. stavka 2. i 3. ovoga Zakona ne primjenjuju se
na dionice stečene na temelju Zakona o pretvorbi društvenih poduzeća uz
obročno plaćanje kupovnine dok traje otplata u skladu s ugovorom o
kupnji dionica kada je tim zakonom propisano da stjecatelj dionice ima
pravo glasa u skupštini društva i prije nego što plati cijelu kupovninu.

\(2\) Odredba članka 169. stavka 3. ovoga Zakona ne primjenjuje se na
dionice koje su valjano stečene i u cjelini uplaćene prije dana početka
primjene ovoga Zakona.

\(3\) Skupština društva može odlučiti da se ukine ili ograniči pravo
glasa iz dionica navedenih u stavku 2. ovoga članka. Za takvu odluku
potrebno je da se za nju dadu glasovi koji predstavljaju najmanje tri
četvrtine temeljnoga kapitala zastupljenoga na skupštini društva. Za to
se ne traži posebna odluka dioničara o čijim se pravima radi. Ako se
spomenuto pravo glasa ukida ili ograničava dioničaru koji je pored
uplate dionice ispunio prema društvu i dodatne obveze, društvo ga za to
mora primjereno obeštetiti. Zahtjev za isplatom obeštećenja mora se
podnijeti sudu u roku od dva mjeseca od dana kada je u glasilu društva
objavljen upis promjene statuta u sudskom registru. Ako je podignuta
tužba za poništenje odluke o ukidanju ili ograničenju prava dioničara iz
ovoga stavka, rok počinje teći prvoga narednoga dana od dana kada je
pravomoćno odbačena tužba ili kada je pravomoćno odbijen tužbeni
zahtjev.

\(4\) Dionička društva koja do dana početka primjene ovoga Zakona imaju
dionice bez prava glasa čiji ukupni nominalni iznosi prelaze polovinu
iznosa temeljnoga kapitala društva moraju uskladiti omjer među dionicama
društva s onim propisanim u članku 169. stavku 2. ovoga Zakona
najkasnije do 31. prosinca l996.

Vlastite dionice dioničkoga društva

Članak 643.

Dionička društva koja do dana početka primjene ovoga Zakona steknu
vlastite dionice dužna su postupiti po odredbama članka 236. ovoga
Zakona najkasnije do 31. prosinca 1996.

Dijelovi poduzeća

Članak 644.

\(1\) Dijelovi poduzeća koji imaju određena ovlaštenja u pravnom prometu
upisana u sudskom registru na dan početka primjene ovoga Zakona
nastavljaju djelovati onako kako su upisana u tome registru. Poduzeća su
dužna najkasnije do roka koji je propisan za usklađenje njihovih općih
akata s odredbama ovoga Zakona podnijeti sudu prijave za upis tih
dijelova kao podružnica u odgovarajuće sudske registre na način propisan
ovim Zakonom ili ih ukinuti.

\(2\) Sud će po službenoj dužnosti brisati iz sudskog registra dijelove
poduzeća iz stavka 1. ovoga članka glede kojih se ne postupi na način
kako je tamo propisano.

Prijave za upis u sudski registar podnesene registarskome sudu prije
stupanja na snagu ovoga Zakona

Članak 645.

S prijavama za upis u sudski registar koje se odnose na trgovačka
društva podnesenima registarskome sudu prije dana početka primjene ovoga
Zakona postupit će se po propisima koji su bili na snazi u vrijeme kada
su prijave bile podnesene tome sudu.

Prestanak važenja drugih propisa

Članak 646. (NN [40/19](https://www.zakon.hr/cms.htm?id=39375))

Danom početka primjene ovoga Zakona prestaju važiti:

1\. Zakon o poduzećima (\"Narodne novine\", br. 53/91. i 58/93.),

2\. poglavlje II. \"Dionica\" i druge odredbe Zakona o vrijednosnim
papirima (\"Narodne novine\", br. 53/91.) koje se odnose na dionice,
osim odredbe kojom se one proglašavaju vrijednosnim papirima,

3\. Zakon o stranim ulaganjima (\"Narodne novine\", br. 53/91.),

4\. članak 3. i članci 5. do 12. Zakona o vanjskotrgovinskom poslovanju
(\"Narodne novine\", br. 53/91.),

5\. članci 95. do 98. Zakona o obveznim odnosima (\"Narodne novine\",
br. 53/91. i 73/91.).

Članak 646.a (NN [40/19](https://www.zakon.hr/cms.htm?id=39375))

Brisan.

Stupanje na snagu ovoga Zakona

Članak 647.

Ovaj Zakon stupa na snagu osmoga dana od dana objave u \"Narodnim
novinama\", a primjenjuje se od 1. siječnja 1995. godine.

#### Prijelazne i završne odredbe iz NN 34/99 od 09.04.1999.

Članak 10.

Ovaj Zakon stupa na snagu osmoga dana od dana objave u \"Narodnim
novinama\".

#### Prijelazne i završne odredbe iz NN 118/03 od 24.07.2003.

Članak 319.

\(1\) Ovim Zakonom izmijenjene odredbe članka 162., 163., 389., 390.
stavka 1. i članka 445. stavka 1. Zakona ne primjenjuju se na dionička
društva i društva s ograničenom odgovornošću upisana u sudskom registru
prije dana početka primjene ovoga Zakona ili za koja je prije tog dana
registarskom sudu podnesena prijava za upis njihova osnivanja u taj
registar.

\(2\) Društva iz stavka 1. ovoga članka dužna su uskladiti iznose
temeljnog kapitala i dijelove tog kapitala koji se odnose na pojedine
dionice, odnosno temeljne uloge s ovim Zakonom izmijenjenim odredbama
članka 162., 163., 389. i 390. Zakona prilikom prve promjene tog
kapitala, spajanja, podjele dionica odnosno poslovnih udjela ili zamjene
dionica s nominalnim iznosom u one bez tog iznosa u pogledu svih
dionica, odnosno temeljnih uloga društva. Pri izračunu iznosa temeljnog
kapitala i njegovih dijelova koji otpadaju na dionice, odnosno temeljne
uloge primijenit će se srednji tečaj Hrvatske narodne banke za valutu u
kojoj su izraženi temeljni kapital i nominalni iznosi dionica, odnosno
temeljnih uloga u društvu koji vrijedi na dan donošenja odluke o
sazivanju glavne skupštine, odnosno skupštine društva na kojoj se donosi
spomenuta odluka o usklađenju. Registarski sud će odbiti upis promjene u
sudski registar koja nije u skladu sa spomenutim odredbama Zakona. Nakon
što se za društvo s ograničenom odgovornošću u sudski registar upišu
spomenute promjene, na to se društvo primjenjuje i izmijenjena odredba
članka 445. stavka 2. Zakona.

\(3\) Dionička društva i društva s ograničenom odgovornošću čiji su
temeljni kapital i dionice, odnosno temeljni ulozi u skladu sa Zakonom
izraženi u njemačkim markama, dužna su ih uskladiti s odredbama
izmijenjenih članaka 162., 163., 389. i 390. stavka 1. Zakona i
registarskom sudu podnijeti prijavu za upis promjene u sudski registar u
roku od godinu dana od dana početka primjene ovoga Zakona. Istu obvezu
imaju i društva čiji su temeljni kapital i dionice, odnosno temeljni
ulozi izraženi u eurima. Odluka glavne skupštine odnosno skupštine
društva o spomenutom usklađenju sa Zakonom donosi se većinom glasova
dionica, odnosno poslovnih udjela zastupljenih pri donošenju odluke s
tim da su na glavnoj skupštini, odnosno skupštini društva zastupljene
dionice, odnosno poslovni udjeli na koje se odnosi najmanje polovina
temeljnog kapitala društva. Odluka skupštine društva s ograničenom
odgovornošću mora biti u obliku javnobilježničke isprave. Pri izračunu
iznosa temeljnog kapitala i njegovih dijelova koji otpadaju na dionice
odnosno temeljne uloge primjenjuju se čvrsti službeni tečaj njemačke
marke i eura od 1,95583 njemačkih maraka za 1 euro i srednji tečaj
Hrvatske narodne banke za euro koji vrijedi na dan donošenja odluke o
sazivanju glavne skupštine odnosno skupštine društva na kojoj se donosi
spomenuta odluka o usklađenju.

\(4\) Za društva koja ne postupe u skladu s odredbama stavka 3. ovoga
članka smatra se da je prvoga dana nakon isteka godine dana od dana
početka primjene ovoga Zakona nastupio razlog za prestanak društva koji
će registarski sud upisati u sudski registar po službenoj dužnosti.

Članak 320.

Nove odredbe članka 391. stavka 1. -- 5. Zakona ne primjenjuju se na
dodatne činidbe koje su u potpunosti ispunjene društvu do dana početka
primjene ovoga Zakona.

Članak 321.

Odredbe članka 194.a, 384.a do 384.c, 441. stavka 1. točke 10. i 472.a
Zakona ne primjenjuju se na društva upisana u sudskom registru prije
dana početka primjene ovoga Zakona.

Članak 322.

Odredbe članka 363.a ovoga Zakona ne primjenjuju se u sporovima u kojima
je na dan početka primjene ovoga Zakona parnica već počela teći.

Članak 323.

Za primjenu odredaba Zakona, statuta i društvenog ugovora u kojima je
određen iznos temeljnog kapitala kao mjerilo za ostvarenje nekog prava
ili za postojanje obveze da društvo ima neki organ ili o kojemu ovisi
sastav tog organa, u društvima iz članka 319. stavka 1. i 3. ovoga
Zakona mjerodavan je srednji tečaj Hrvatske narodne banke za valutu u
kojoj su izraženi temeljni kapital i nominalni iznosi dionica odnosno
temeljnih uloga koji vrijedi na dan kada se ostvaruje pravo, nastaje
obveza ili kada se određuje sastav nekog organa društva.

Članak 324.

\(1\) Dioničko društvo i društvo s ograničenom odgovornošću čini
prekršaj ako ne uskladi temeljni kapital i dionice, odnosno temeljne
uloge koji su u skladu sa Zakonom izraženi u njemačkim markama s ovim
Zakonom izmijenjenim odredbama članka 162., 163., 389. i 390. stavak 1.
Zakona i registarskom sudu ne podnese prijavu za upis promjene u sudski
registar u roku od godinu dana od dana početka primjene ovoga Zakona
(članak 313. stavak 3.).

\(2\) Na prekršaj iz stavka 1. ovoga članka primjenjuju se odredbe
članka 630. stavak 2. Zakona.

Članak 325.

Ovlašćuje se Odbor za zakonodavstvo Hrvatskoga sabora da utvrdi i izradi
pročišćeni tekst Zakona o trgovačkim društvima.

Članak 326.

Ovaj Zakon stupa na snagu osmoga dana od dana objave u »Narodnim
novinama«, a primjenjuje se od 1. siječnja 2004.

#### Prijelazne i završne odredbe iz NN 107/07 od 19.10.2007.

Članak 174.

Ovaj Zakon objavit će se u »Narodnim novinama« a stupa na snagu 1.
travnja 2008. osim odredaba članka 142. koje stupaju na snagu na dan
prijama Republike Hrvatske u Europsku uniju.

#### Prijelazne i završne odredbe iz NN 146/08 od 17.12.2008.

Članak 2.

Ovaj Zakon objavit će se u »Narodnim novinama«, a stupa na snagu 1.
siječnja 2009.

#### Prijelazne i završne odredbe iz NN 137/09 od 13.11.2009.

Članak 240.

Ovaj Zakon objavit će se u »Narodnim novinama«, a stupa na snagu 1.
svibnja 2010.

#### Prijelazne i završne odredbe iz NN 125/11 od 07.11.2011.

Članak 381.

\(1\) Danom stupanja na snagu ovoga Zakona prestaju važiti:

1\. Kazneni zakon (»Narodne novine«, br. 110/97., 27/98. -- ispravak,
50/00., 129/00., 51/01., 111/03., 190/03., 105/04., 84/05., 71/06.,
110/07., 152/08. i 57/11.) osim odredaba članka 84., 85. i 86. koje
prestaju važiti na dan stupanja na snagu posebnog zakona koji uređuje
odnosna pitanja,

2\. Zakon o kaznenim djelima protiv tržišta kapitala (»Narodne novine«,
br. 152/08.),

3\. odredbe članka 160. Zakona o izvršenju kazne zatvora (»Narodne
novine«, br. 128/99., 55/00., 59/00., 129/00., 59/01., 67/01., 11/02.,
190/03., 76/07., 27/08., 83/09., 18/11. i 48/11.),

4\. odredbe članka 31. Zakona o računovodstvu (»Narodne novine«, br.
109/07.),

5\. odredbe članka 188. Zakona o autorskom pravu i srodnim pravima
(»Narodne novine«, br. 167/03., 79/07. i 80/11.),

6\. odredbe članka 65. Zakona o arhivskom gradivu i arhivima (»Narodne
novine«, br. 105/97., 64/00. i 65/09.),

7\. odredbe članka 49. Zakona o medicinskoj oplodnji (»Narodne novine«,
br. 88/09. i 137/09.),

8\. odredbe članaka 627. i 629. Zakona o trgovačkim društvima (»Narodne
novine«, br. 111/93., 34/99., 121/99., 52/00., 118/03., 107/07., 146/08.
i 137/09.),

9\. odredba članka 129.a stavka 1. Zakona o obveznom zdravstvenom
osiguranju (»Narodne novine«, br. 150/08., 94/09., 153/09., 71/10.,
139/10. i 49/11.), a dosadašnji stavak 2. postaje stavak 1.

\(2\) Danom stupanja na snagu ovoga Zakona u Zakonu o energiji (»Narodne
novine«, br. 68/01., 177/04., 76/07., 152/08. i 127/10.) u članku 33.
stavku 1. riječi: »odnosno troši energiju bez ili mimo mjernih uređaja«
brišu se.

Članak 382.

Vlada Republike Hrvatske pokrenut će postupak usklađivanja s odredbama
ovoga Zakona odgovarajućih odredbi Zakona o kaznenom postupku, Zakona o
odgovornosti pravnih osoba za kaznena djela, Zakona o sudovima za
mladež, Zakona o zaštiti osoba s duševnim smetnjama, Zakona o izvršenju
kazne zatvora, Zakona o probaciji te drugih zakona koji sadrže kaznene i
druge odredbe relevantne za primjenu ovoga Zakona.

Članak 383.

U skladu s odredbama ovoga Zakona, nadležni ministri donijet će u roku
od 30 dana od dana stupanja na snagu ovoga Zakona, sljedeće propise:

1\. ministar nadležan za pravosuđe donijet će propise o postupku
izricanja i provođenju uvjetnog otpusta (članak 59. do članak 63.), o
izvršenju zaštitnog nadzora (članak 64.), o izvršenju sigurnosnih mjera
(članak 65. do članak 76.), o kaznenoj evidenciji i načinu korištenja
podataka iz te evidencije (članak 381. stavak 1. točka 1.),

2\. ministar nadležan za zdravstvo donijet će listu terapijskih
zajednica licenciranih za provođenje sigurnosne mjere obveznog liječenja
od ovisnosti (članak 69.), listu pravnih ili fizičkih osoba licenciranih
za provođenje sigurnosne mjere obveznog psihosocijalnog tretmana (članak
70.) i listu tvari zabranjenih u športu (članak 190. i 191.).

Članak 384.

Izvršenje kaznenopravnih sankcija pravomoćno izrečenih sukladno
odredbama Kaznenog zakona i drugih posebnih propisa iz članka 381.
stavka 1. ovoga Zakona, čije izvršenje nije započelo ili je u tijeku,
provodit će se sukladno odredbama ovoga Zakona od dana njegova stupanja
na snagu.

Članak 385.

Ako do stupanja na snagu ovoga Zakona nije nastupila zastara oduzimanja
imovinske koristi, primijenit će se odredba članka 85. stavka 4. ovoga
Zakona.

Članak 386.

Ovaj Zakon sadrži odredbe koje su u skladu sa sljedećim aktima Europske
unije:

1\. Direktivom 2008/99/EZ Europskog parlamenta i Vijeća od 28. studenoga
2002. godine o zaštiti okoliša putem kaznenog prava,

2\. Direktivom 2009/52/EZ Europskog parlamenta i Vijeća od 18. lipnja
2009. godine kojom se predviđaju minimalni standardi o sankcijama i
mjerama protiv poslodavaca koji zapošljavaju državljane trećih zemalja,

3\. Direktivom 2010/45/EU Europskog parlamenta i Vijeća od 7. srpnja
2010. godine o standardima kvalitete i sigurnosti ljudskih organa za
presađivanje,

4\. Direktivom 2005/35/EZ Europskog parlamenta i Vijeća od 7. rujna
2005. godine o onečišćenju s brodova i uvođenju kazni za prekršaje,

5\. Direktivom 2009/123/EZ Europskog parlamenta i Vijeća od 21.
listopada 2009. godine o izmjenama i dopunama Direktive 2005/35/EZ o
onečišćenju s brodova i uvođenju kazni za prekršaje,

6\. Direktivom 2006/12/EZ Europskog parlamenta i Vijeća od 5. travnja
2006. godine o otpadu,

7\. Seveso II direktivom 96/82/EC, 2003/105/EC o sprječavanju velikih
industrijskih nesreća i ublažavanju posljedica ako se one dogode,

8\. Direktivom 2002/90/EZ Europskog parlamenta i Vijeća od 28. studenoga
2002. godine kojom se definira pomaganje neovlaštenog ulaska, tranzita i
boravka,

9\. Direktivom 2003/6/EZ Europskog parlamenta i Vijeća od 28. siječnja
2003. godine o nezakonitoj kupoprodaji dionica i manipulaciji tržištem,

10\. Okvirnom odlukom Vijeća 2008/913/PUP od 28. studenoga 2008. godine
o suzbijanju određenih oblika i načina izražavanja rasizma i ksenofobije
kazneno-pravnim sredstvima,

11\. Okvirnom odlukom Vijeća o oduzimanju predmeta, sredstava i imovine
stečene kaznenim djelima od 24. veljače 2005. godine,

12\. Okvirnom odlukom Vijeća Europske unije 2002/629/PUP od 19. srpnja
2002. godine o suzbijanju trgovanja ljudima,

13\. Okvirnom odlukom Vijeća 2001/500/PUP od 26. lipnja 2001. godine o
pranju novca, identifikaciji, praćenju, zamrzavanju, prisvajanju i
oduzimanju sredstava i prihoda od kriminala,

14\. Okvirnom odlukom Vijeća 2002/946/PUP od 28. studenoga 2002. godine
o jačanju kaznenog okvira za prevenciju olakšavanja nezakonitog ulaska,
kretanja i boravka,

15\. Okvirnom odlukom Vijeća 2002/475/PUP od 13. lipnja 2002. godine o
borbi protiv terorizma,

16\. Okvirnom odlukom Vijeća 2005/212/PUP o oduzimanju predmeta,
sredstava i imovine stečene kaznenim djelima od 24. veljače 2005.
godine,

17\. Konvencijom od 26. srpnja 1995. godine, koja se donosi na temelju
članka K.3 Ugovora o EU, o zaštiti financijskih interesa Europskih
zajednica (SL C 316, 27.11.1995, str. 49),

18\. Protokolom od 27. rujna 1996. godine, koji se donosi na temelju
članka K.3 Ugovora o EU, uz Konvenciju o zaštiti financijskih interesa
Europskih zajednica (SL C 313, 23.10.1996, str. 2),

19\. Drugim Protokolom od 19. lipnja 1997. godine, koji se donosi na
temelju članka K.3 Ugovora o EU, uz Konvenciju o zaštiti financijskih
interesa Europskih zajednica (SL C 221, 19.7.1997, str. 12),

20\. Konvencijom o provedbi Sporazuma iz Schengena.

Članak 387.

Ovaj Zakon objavit će se u »Narodnim novinama«, a stupa na snagu 1.
siječnja 2013.

#### Prijelazne i završne odredbe iz NN 111/12 od 10.10.2012.

Članak 48.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 68/13 od 07.06.2013. 

Članak 2.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 110/15 od 13.10.2015.

Članak 14.

Ovaj Zakon objavit će se u »Narodnim novinama«, a stupa na snagu 1.
studenoga 2015.

#### Prijelazne i završne odredbe iz NN 40/19 od 19.04.2019.

Članak 92.

Trgovac pojedinac briše se iz sudskog registra po službenoj dužnosti
danom stupanja na snagu ovoga Zakona.

Brisanje trgovca iz sudskog registra u skladu sa stavkom 1. ovoga članka
bez utjecaja je na prava i obveze trgovca pojedinca koji svoja prava i
obveze zadržava kao fizička osoba koja samostalno obavlja gospodarsku
djelatnost u skladu s propisima o obrtu.

Članak 93.

Iznimno od članka 34. ovoga Zakona, nadzorni odbor, odnosno upravni
odbor ima obvezu utvrđivati odnosno odobravati politiku primitaka od 1.
svibnja 2020.

Članak 94.

Prosječni primici iz članka 40. ovoga Zakona se, sve do isteka pete
poslovne godine računajući od poslovne godine koja prethodi glavnoj
skupštini održanoj nakon stupanja na snagu odredbe članka 40. ovoga
Zakona, računaju na temelju prosječnih primitaka za razdoblje od
poslovne godine koja prethodi toj glavnoj skupštini.

Članak 95.

Ministar nadležan za poslove pravosuđa donijet će pravilnike iz članaka
26. i 64. ovoga Zakona do 1. siječnja 2020., a pravilnik iz članka 70.
ovoga Zakona u roku od 60 dana od stupanja na snagu ovoga Zakona.

Članak 96.

Ovaj Zakon stupa na snagu prvoga dana od dana objave u »Narodnim
novinama«, osim članaka 38. i 40. ovoga Zakona koji stupaju na snagu 1.
svibnja 2020. te članaka 32., 41., 44., 45., 46., 47., 48., članka 292.
stavka 10. koji je izmijenjen člankom 50. ovoga Zakona, članaka 51.,
57., 59. i članka 631. stavka 1. točke 22. koji je dopunjen člankom 88.
ovoga Zakona, koji stupaju na snagu 1. siječnja 2021.

##### Prijelazne i završne odredbe iz NN 34/22 od 16.03.2022.

Članak 31.

Danom stupanja na snagu ovoga Zakona prestaje važiti Pravilnik o iznosu
naknade za pohranu i čuvanje poslovnih knjiga i dokumentacije društva
nakon njegova brisanja iz sudskog registra (»Narodne novine«, br.
6/20.).

Članak 32.

Ministar nadležan za poslove pravosuđa donijet će pravilnik iz članka
239. koji je izmijenjen člankom 9. ovoga Zakona do 15. srpnja 2023.

Ministarstvo nadležno za poslove pravosuđa ustrojit će evidenciju iz
članka 239. koji je izmijenjen člankom 9. ovoga Zakona do 1. kolovoza
2023.

Članak 33.

Ovaj Zakon stupa na snagu 1. lipnja 2022., osim članka 8. koji je
izmijenjen člankom 2. ovoga Zakona, članka 387. koji je izmijenjen
člankom 15. ovoga Zakona, članka 397.a koji je izmijenjen člankom 17.
ovoga Zakona, članka 397.b koji je izmijenjen člankom 18. ovoga Zakona,
članka 397.e koji je izmijenjen člankom 19. ovoga Zakona, članka 397.f
koji je dodan člankom 20. ovoga Zakona i članka 613. koji je izmijenjen
člankom 28. ovoga Zakona, a koji stupaju na snagu 1. kolovoza 2023.

##### Prijelazne i završne odredbe iz NN 114/22 od 03.10.2022.

Članak 21. (NN [18/23](https://www.zakon.hr/cms.htm?id=55993),
[130/23](https://www.zakon.hr/cms.htm?id=58588))

\(1\) Odredbe članka 161. koji je izmijenjen člankom 1. ovoga Zakona,
članka 162. koji je izmijenjen člankom 2. ovoga Zakona, članka 163. koji
je izmijenjen člankom 3. ovoga Zakona, članka 389. koji je izmijenjen
člankom 12. ovoga Zakona, članka 390. koji je izmijenjen člankom 13.
ovoga Zakona, članka 390.a koji je izmijenjen člankom 14. ovoga Zakona i
članka 445. koji je izmijenjen člankom 16. ovoga Zakona ne primjenjuju
se na dionička društva i društva s ograničenom odgovornošću upisana u
sudskom registru prije dana uvođenja eura kao službene valute u
Republici Hrvatskoj ili za koja je prije tog dana registarskom sudu
podnesena prijava za upis njihova osnivanja u taj registar.

\(2\) Dionička društva iz stavka 1. ovoga članka dužna su uskladiti
iznose temeljnog kapitala i dijelove tog kapitala koji se odnose na
pojedine dionice s odredbama članka 161. koji je izmijenjen člankom 1.
ovoga Zakona, članka 162. koji je izmijenjen člankom 2. ovoga Zakona i
članka 163. koji je izmijenjen člankom 3. ovoga Zakona prilikom prve
promjene tog kapitala, spajanja, podjele dionica ili zamjene dionica s
nominalnim iznosom u one bez tog iznosa, ali ne kasnije od godine dana
od dana uvođenja eura kao službene valute u Republici Hrvatskoj.
Usklađenje mora obuhvatiti temeljni kapital i sve dionice društva. U
postupku usklađenja dopušteno je zamijeniti dionice s nominalnim iznosom
u one bez tog iznosa i obrnuto.

\(3\) Društva s ograničenom odgovornošću iz stavka 1. ovoga članka dužna
su uskladiti iznose temeljnog kapitala i dijelove tog kapitala koji se
odnose na pojedine poslovne udjele s odredbama članka 389. koji je
izmijenjen člankom 12. ovoga Zakona, članka 390. koji je izmijenjen
člankom 13. ovoga Zakona, članka 390.a koji je izmijenjen člankom 14.
ovoga Zakona i članka 445. koji je izmijenjen člankom 16. ovoga Zakona.
Obveza usklađenja nije ograničena rokom, ali ono se mora provesti
prilikom prve promjene izjave o osnivanju odnosno društvenog ugovora,
statusne promjene društva ili promjene nekog od poslovnih udjela u
društvu. Usklađenje se ne mora provesti prilikom prijenosa odnosno
drugog raspolaganja poslovnim udjelom, niti u vezi s prijenosom odnosno
drugim raspolaganjem poslovnim udjelom. Kad se provodi, usklađenje mora
obuhvatiti temeljni kapital i sve poslovne udjele društva.

\(4\) Odluku o usklađenju iz stavaka 2. i 3. ovoga članka donosi glavna
skupština odnosno skupština društva. Prilikom donošenja odluke ne mora
biti ispunjen uvjet kvoruma čak ni ako se on inače zakonom ili u društvu
zahtijeva za donošenje odluke na glavnoj skupštini odnosno skupštini
društva. Odluka se donosi običnom većinom, pa i kada se odlučuje da se
dionice s nominalnim iznosom zamijene za dionice bez tog iznosa i
obrnuto. U donošenju odluke na glavnoj skupštini sudjeluju i imatelji
povlaštenih dionica, čak i ako je određeno da one inače ne daju pravo
glasa u glavnoj skupštini. Za valjanost odluke glavne skupštine ne traži
se da se o tome donese i posebna odluka dioničara koji inače odlučuju na
posebnoj skupštini ili odvojenim glasovanjem. Odluka o usklađenju ujedno
ima učinak odgovarajuće odluke o izmjeni temeljnog kapitala te odluke o
izmjeni statuta dioničkog društva, odnosno izmjene društvenog ugovora
ili izjave o osnivanju društva s ograničenom odgovornošću. Odluka
skupštine društva s ograničenom odgovornošću mora biti u obliku
javnobilježničke isprave.

\(5\) Pri preračunavanju postojećeg iznosa temeljnog kapitala i njegovih
dijelova koji otpadaju na dionice odnosno poslovne udjele primijenit će
se fiksni tečaj konverzije kune u euro, uz zaokruživanje na najbliži
cent, u skladu s pravilima za preračunavanje i zaokruživanje kako su
uređena Zakonom o uvođenju eura kao službene valute u Republici
Hrvatskoj (»Narodne novine«, br. 57/22. i 88/22. -- ispravak). Ako
dionica nije uplaćena u cijelosti odnosno ako poslovni udio nije uplaćen
u cijelosti, obveza uplate preračunat će se uz primjenu istog tečaja i
istih pravila o preračunavanju i zaokruživanju.

\(6\) Odlukom o usklađenju iznosa temeljnog kapitala i dionica odnosno
nominalnih iznosa poslovnih udjela koji se dobiju preračunavanjem i
zaokruživanjem iz stavka 5. ovoga članka, dioničko društvo odnosno
društvo s ograničenom odgovornošću povećat će ili smanjiti temeljni
kapital u mjeri u kojoj je to potrebno da bi se temeljni kapital i
nominalni iznosi dionica odnosno poslovnih udjela uskladili s odredbama
članka 161. koji je izmijenjen člankom 1. ovoga Zakona, članka 162. koji
je izmijenjen člankom 2. ovoga Zakona i članka 163. koji je izmijenjen
člankom 3. ovoga Zakona odnosno članka 389. koji je izmijenjen člankom
12. ovoga Zakona, članka 390. koji je izmijenjen člankom 13. ovoga
Zakona, članka 390.a koji je izmijenjen člankom 14. ovoga Zakona i
članka 445. koji je izmijenjen člankom 16. ovoga Zakona.

\(7\) Ako se pri usklađenju povećava temeljni kapital i nominalni iznosi
dionica odnosno poslovnih udjela, za to se mogu koristiti zakonske
rezerve, rezerve kapitala i statutarne rezerve odnosno rezerve
predviđene društvenim ugovorom i kada nije predviđeno da se mogu
koristiti u tu svrhu, ostale rezerve iz dobiti i zadržana dobit društva
te neraspoređena dobit poslovne godine. Te se rezerve i zadržana dobit
mogu koristiti pri usklađenju bez ikakvog ograničenja. Vlastite dionice
i vlastiti poslovni udjeli sudjeluju u usklađenju i odgovarajućem
povećanju temeljnog kapitala.

\(8\) Ako se pri usklađenju smanjuje temeljni kapital i nominalni iznosi
dionica odnosno poslovnih udjela, iznos za koji je smanjen temeljni
kapital može se iskoristiti za pokriće gubitka ili za unos u rezerve
kapitala. Na smanjenje se ne primjenjuje ograničenje iz članka 349.
stavka 2. odnosno članka 465.b Zakona o trgovačkim društvima (»Narodne
novine«, br. 111/93., 34/99., 121/99. -- vjerodostojno tumačenje, 52/00.
-- Odluka Ustavnog suda Republike Hrvatske, 118/03., 107/07., 146/08.,
137/09., 125/11., 152/11. -- pročišćeni tekst, 111/12., 68/13., 110/15.,
40/19. i 34/22.). Iznos za koji je smanjen temeljni kapital ne smije se
isplatiti dioničarima odnosno članovima društva niti se može koristiti
za to da ih se oslobodi od uplate dionice odnosno poslovnog udjela.
Dioničar odnosno član društva koji nije potpuno uplatio svoju dionicu
odnosno poslovni udio, a zbog smanjenja nominalnog iznosa dionice
odnosno poslovnog udjela bi se njegova obveza na uplatu ugasila ili
umanjila, dužan je odgovarajući iznos za koji je obveza ugašena ili
umanjena uplatiti društvu na ime uplate kao da je dionica odnosno
poslovni udio izdan za veći iznos od dijela smanjenog temeljnog kapitala
koji otpada na dionicu odnosno poslovni udio. Tako uplaćeni iznos
evidentira se u rezervama kapitala.

\(9\) Provođenjem usklađenja nikome se ne smiju umanjiti njegova članska
prava u društvu, osim ako se s time izričito ne suglasi prilikom
donošenja odluke, odnosno u pisanoj izjavi danoj u obliku
javnobilježničkog akta ili privatne isprave koju potvrdi javni
bilježnik. Umanjenjem članskih prava ne smatra se smanjenje nominalnog
iznosa dionice odnosno poslovnog udjela ako se s time ne utječe na
odnose između članova društva. Ako se pojedina prava iz dionica odnosno
poslovnih udjela koji su djelomično uplaćeni određuju prema onome što je
uplaćeno, ta prava pripadaju dioničarima odnosno članovima društva, dok
ne uplate ono što im je preostalo, samo prema visini uplaćenog uvećano
za postotak povećanja temeljnog kapitala koji otpada na nominalni iznos
dionice odnosno poslovnih udjela.

\(10\) Za dionička društva koja ne postupe u skladu s odredbama stavka
2. ovog članka u propisanome roku smatra se da je prvog dana nakon
isteka toga roka nastupio razlog za prestanak društva koji će
registarski sud upisati u sudski registar po službenoj dužnosti.

\(11\) Za primjenu odredaba Zakona, statuta i društvenog ugovora u
kojima je određen iznos temeljnog kapitala kao mjerilo za ostvarenje
nekog prava ili za postojanje obveze da društvo ima neki organ ili o
kojemu ovisi sastav tog organa u društvima iz stavka 1. ovog članka, dok
ne provedu usklađenje, mjerodavan je fiksni tečaj konverzije kune u
euro, uz zaokruživanje na najbliži cent, u skladu s pravilima za
preračunavanje i zaokruživanje kako je to propisano Zakonom o uvođenju
eura kao službene valute u Republici Hrvatskoj (»Narodne novine«, br.
57/22. i 88/22. -- ispravak).

\(12\) Dionička društva koja su u statutu odredila iznose prema
odredbama članka 167. stavka 3., članka 222.a stavka 3. točke 1. i
članka 269. stavka 1. Zakona o trgovačkim društvima (»Narodne novine«,
br. 111/93., 34/99., 121/99. -- vjerodostojno tumačenje, 52/00. --
Odluka Ustavnog suda Republike Hrvatske, 118/03., 107/07., 146/08.,
137/09., 125/11., 152/11. -- pročišćeni tekst, 111/12., 68/13., 110/15.,
40/19. i 34/22.) dužna su, prilikom usklađenja temeljnog kapitala s
odredbama ovog Zakona, u statutu iskazati i te iznose u eurima, uz
primjenu fiksnog tečaja konverzije kune u euro i zaokruživanje na
najbliži cent, u skladu s pravilima za preračunavanje i zaokruživanje
kako je to propisano Zakonom o uvođenju eura kao službene valute u
Republici Hrvatskoj (»Narodne novine«, br. 57/22. i 88/22. -- ispravak).
To vrijedi i za sve druge novčane iznose koji su u statutu iskazani u
kunama.

\(13\) Društva s ograničenom odgovornošću koja su u društvenim ugovorima
odnosno izjavi o osnivanju odredila iznose rezervi predviđenih tim aktom
dužna su prilikom usklađenja temeljnog kapitala s odredbama ovog Zakona
u društvenom ugovoru odnosno izjavi o osnivanju iskazati i te iznose u
eurima, uz primjenu fiksnog tečaja konverzije kune u euro i
zaokruživanje na najbliži cent, u skladu s pravilima za preračunavanje i
zaokruživanje kako je to propisano Zakonom o uvođenju eura kao službene
valute u Republici Hrvatskoj (»Narodne novine«, br. 57/22. i 88/22. --
ispravak). To vrijedi i za sve druge novčane iznose koji su u društvenom
ugovoru odnosno izjavi o osnivanju iskazani u kunama.

Članak 22. (NN [18/23](https://www.zakon.hr/cms.htm?id=55993))

\(1\) Visina uloga komanditora upisana u sudskom registru u kunama
preračunava se na dan uvođenja eura u euro, zaokruženo na najbliži cent
uz primjenu fiksnog tečaja konverzije i u skladu s pravilima za
preračunavanje i zaokruživanje kako su uređena Zakonom o uvođenju eura
kao službene valute u Republici Hrvatskoj (»Narodne novine«, br. 57/22.
i 88/22. -- ispravak). Preračunati iznos registarski sud upisat će u
sudski registar po službenoj dužnosti.

\(2\) Članovi komanditnog društva dužni su uskladiti društveni ugovor
tako da se iznosi uloga komanditora zaokruže na cijele brojeve eura, te
podnijeti odgovarajuću prijavu registarskom sudu radi upisa izmjene
društvenog ugovora i upisa iznosa uloga komanditora. Obveza usklađenja
nije ograničena rokom, ali se ono mora provesti prilikom prve promjene
društvenog ugovora.

\(3\) Svi drugi iznosi koji su u kunama iskazani u društvenom ugovoru
komanditnog društva, kao i svi iznosi koji su u društvenom ugovoru
javnog trgovačkog društva, tajnog društva i gospodarskog interesnog
udruženja iskazani u kunama preračunat će se u euro uz primjenu fiksnog
tečaja konverzije kune u euro, uz zaokruživanje na najbliži cent, u
skladu s pravilima za preračunavanje i zaokruživanje kako je to
propisano Zakonom o uvođenju eura kao službene valute u Republici
Hrvatskoj (»Narodne novine«, br. 57/22. i 88/22. -- ispravak).

Članak 23.

Upis svih promjena koje se provode u sudskom registru radi usklađenja s
odredbama ovoga Zakona u vezi s uvođenjem eura kao službene valute u
Republici Hrvatskoj registarski sud provest će bez naknade.

Članak 24.

Ovaj Zakon objavit će se u »Narodnim novinama«, a stupa na snagu na dan
uvođenja eura kao službene valute u Republici Hrvatskoj.

##### Prijelazne i završne odredbe iz NN 18/23 od 15.02.2023.

Članak 20.

Ovaj Zakon stupa na snagu prvoga dana od dana objave u »Narodnim
novinama«.

##### Prijelazne i završne odredbe iz NN 130/23 od 02.11.2023.

Članak 118.

Na dan stupanja na snagu ovoga Zakona prestaju važiti odredbe članaka
222., 223., 224. i 225. Zakona o radu (»Narodne novine«, br. 149/09.,
61/11., 82/12. i 73/13.).

Članak 119.

Ministar nadležan za poslove pravosuđa uskladit će [Pravilnik o
sadržaju, načinu vođenja i uvjetima korištenja evidencije o osobama koje
ne mogu biti članovi uprave trgovačkog
društva](https://www.zakon.hr/cms.htm?id=56203) (»Narodne novine«, br.
27/23.) s odredbama ovoga Zakona do 1. siječnja 2024.

Članak 120.

Ovaj Zakon stupa na snagu osmoga dana od dana objave u »Narodnim
novinama«, osim odredaba članaka 4. i 5. ovoga Zakona koje stupaju na
snagu 1. siječnja 2024.

##### Prijelazne i završne odredbe iz NN 136/24 od 27.11.2024.

PRILOG 1. (NN [114/22](https://www.zakon.hr/cms.htm?id=53938))

**Zapisnik o osnivanju jednostavnog društva s ograničenom odgovornošću s
jednim članom**

broj iz upisnika javnog bilježnika

U \...\...\...\...\...\...\...\...\...\...\... dana
\...\...\...\...\...\...\.... (slovima:
\...\...\...\...\...\...\...\...\...\...)

U moj javnobilježnički ured pristupio/pristupila je
\...\...\...\...\...\...\...\... te je dao/dala

Izjavu o osnivanju jednostavnog društva s ograničenom odgovornošću.

1\. Ja, \...\...\...\...\...\...\...\...\...\...\...\....., ovom Izjavom
osnivam jednostavno društvo s ograničenom odgovornošću pod tvrtkom
\...\...\...\...\...\...\...\...\...\...

skraćena tvrtka:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\.....

kojem je sjedište u
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

2\. Temeljni kapital društva je \...\...\...\..... euro/a (slovima:
\...\...\...\...\...\..... euro/a).

Osnivač društva preuzima obvezu uplate poslovnog udjela u cijelosti u
novcu prije upisa društva u sudski registar.

Osnivač stječe jedan poslovni udio nominalnog iznosa koji odgovara
iznosu temeljnog kapitala društva.

3\. Uprava ima jednog člana koji društvo zastupa samostalno i
neograničeno.

4\. Društvo se osniva na određeno vrijeme / neodređeno vrijeme.

5\. Društvo snosi troškove osnivanja najviše do visine od 250,00 eura
(slovima: dvjesto pedeset eura), ali ne više od iznosa temeljnog
kapitala.

Osnivač društva izjavio je da ovime donosi i odluku kojom se utvrđuje
predmet poslovanja, imenuje član uprave te određuje poslovna adresa
društva:

1\. Predmet poslovanja društva je:

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

3\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\. Za člana uprave društva imenuje se:

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

3\. Adresa društva u njegovu sjedištu je:

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

4\. Prijedlog osnovne djelatnosti društva za razvrstavanje poslovnog
subjekta za potrebe Državnog zavoda za statistiku je:

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Član uprave izjavljuje:

»Izjavljujem da ne postoje okolnosti iz članka 239. stavka 2., a u vezi
s člankom 394. stavkom 5. točkom 6. Zakona o trgovačkim društvima koje
bi sprječavale moje imenovanje za direktora trgovačkog društva. Nisam
kažnjen za kazneno djelo pranja novca, financiranja terorizma,
zlouporabe povjerenja u gospodarskom poslovanju, prijevare u
gospodarskom poslovanju, prouzročenja stečaja, pogodovanja vjerovnika
ili povrede obveze vođenja trgovačkih i poslovnih knjiga iz Kaznenog
zakona Republike Hrvatske, ili ranije važeća kaznena djela zlouporabe
stečaja i zlouporabe u postupku stečaja, niti za kazneno djelo neke
druge države koje po svojim bitnim obilježjima odgovara spomenutim
kaznenim djelima iz Kaznenog zakona Republike Hrvatske. Protiv mene u
Republici Hrvatskoj nije na snazi nikakva međunarodna mjera
ograničavanja raspolaganja imovinom niti sigurnosna mjera zabrane
obavljanja dužnosti ili djelatnosti koje je u potpunosti ili djelomično
obuhvaćeno predmetom poslovanja društva, niti je u kojoj drugoj državi
na snazi bilo kakva mjera kojom mi je zabranjeno obavljanje dužnosti ili
djelatnosti koje je u potpunosti ili djelomično obuhvaćeno predmetom
poslovanja društva.

Izjavljujem da prihvaćam postavljanje za direktora ovog trgovačkog
društva.

Izjavljujem da sam upoznat s obvezom da sudu prijavljujem sve promjene
podataka koji se upisuju u sudski registar.«

Potpis direktora:

\_\_\_\_\_\_\_\_\_\_\_\_\_\_\_\_\_\_\_\_\_

Uvjerio sam se da je stranka sposobna i ovlaštena za davanje ove izjave,
objasnio sam joj smisao i posljedice njezina davanja te se uvjerio u
njezinu pravu i ozbiljnu volju. Potvrđujem, ujedno, da je ovaj
javnobilježnički zapisnik pročitan stranki.

Otpravak ovog akta izdan je za osnivača, društvo i za trgovački sud.

Javnobilježnička pristojba utvrđena na temelju TB \_. i ZJP u iznosu od
\_\_ eura.

Javnobilježnička nagrada utvrđena na temelju članka\_\_. PPJT u iznosu
od \_\_\_ eura + PDV.

  -----------------------------------------------------------------------
  Osnivač:                            Javni bilježnik:
  ----------------------------------- -----------------------------------

  -----------------------------------------------------------------------

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Obrazac popunjava javni bilježnik u skladu s važećim propisima,
ispuštajući nepotrebne podatke.

PRILOG 2. (NN [114/22](https://www.zakon.hr/cms.htm?id=53938))

**Zapisnik o osnivanju jednostavnog društva s ograničenom odgovornošću s
više članova\
(najviše pet članova)**

broj iz upisnika javnog bilježnika

U \...\...\...\...\...\...\...\...\...\...\... dana
\...\...\...\...\...\...\.... (slovima:
\...\...\...\...\...\...\...\...\...\...)

U moj javnobilježnički ured pristupili su:

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

3\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

4\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

5\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

te su sklopili

Društveni ugovor jednostavnog društva s ograničenom odgovornošću koje
ima do pet članova.

Ovim društvenim ugovorom osniva se jednostavno društvo s ograničenom
odgovornošću pod tvrtkom

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

skraćena tvrtka:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

kojem je sjedište u
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\.....

2\. Temeljni kapital društva je
\...\...\...\...\...\...\...\...\...\...\..... euro/a (slovima:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....
euro/a).

3\. Osnivači društva preuzimaju obvezu uplate poslovnih udjela kako
slijedi:

1\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa \...\...\...\...\...\...\...\...
eura (slovima: \...\...\...\...\...\...\...\..... euro/a)

2\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa \...\...\...\...\...\...\...\.....
eura (slovima: \...\...\...\...\...\...\...\..... euro/a)

3\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa \...\...\...\...\...\...\...\...
eura (slovima: \...\...\...\...\...\...\...\..... euro/a)

4\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa \...\...\...\...\...\...\.....
eura (slovima: \...\...\...\...\...\...\...\..... euro/a)

5\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa \...\...\...\...\...\...\...\...
eura (slovima: \...\...\...\...\...\...\...\..... euro/a).

Preuzeti poslovni udjeli uplaćuju se u cijelosti u novcu prije upisa
društva u sudski registar.

4\. Uprava ima jednog člana koji društvo zastupa samostalno i
neograničeno.

5\. Društvo se osniva na određeno vrijeme / neodređeno vrijeme.

6\. Društvo snosi troškove osnivanja najviše do visine od 250,00 eura
(slovima: dvjesto pedeset eura), ali ne više od iznosa temeljnog
kapitala.

Osnivači društva izjavili su da ovime donose i odluku kojom se utvrđuje
predmet poslovanja, imenuje član uprave te određuje poslovna adresa
društva:

1\. Predmet poslovanja društva je:

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

3\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\. Za člana uprave društva imenuje se:

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

3\. Adresa društva u njegovu sjedištu je:

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

Član uprave daje izjavu:

»Izjavljujem da ne postoje okolnosti iz članka 239. stavka 2., a u vezi
s člankom 394. stavkom 5. točkom 6. Zakona o trgovačkim društvima koje
bi sprječavale moje imenovanje za direktora trgovačkog društva. Nisam
kažnjen za kazneno djelo pranja novca, financiranja terorizma,
zlouporabe povjerenja u gospodarskom poslovanju, prijevare u
gospodarskom poslovanju, prouzročenja stečaja, pogodovanja vjerovnika
ili povrede obveze vođenja trgovačkih i poslovnih knjiga iz Kaznenog
zakona Republike Hrvatske, ili ranije važeća kaznena djela zlouporabe
stečaja i zlouporabe u postupku stečaja, niti za kazneno djelo neke
druge države koje po svojim bitnim obilježjima odgovara spomenutim
kaznenim djelima iz Kaznenog zakona Republike Hrvatske. Protiv mene u
Republici Hrvatskoj nije na snazi nikakva međunarodna mjera
ograničavanja raspolaganja imovinom niti sigurnosna mjera zabrane
obavljanja dužnosti ili djelatnosti koje je u potpunosti ili djelomično
obuhvaćeno predmetom poslovanja društva, niti je u kojoj drugoj državi
na snazi bilo kakva mjera kojom mi je zabranjeno obavljanje dužnosti ili
djelatnosti koje je u potpunosti ili djelomično obuhvaćeno predmetom
poslovanja društva.

Izjavljujem da prihvaćam postavljanje za direktora ovog trgovačkog
društva.

Izjavljujem da sam upoznat s obvezom da sudu prijavljujem sve promjene
podataka koji se upisuju u sudski registar.«

Potpis direktora:

\_\_\_\_\_\_\_\_\_\_\_\_\_\_\_\_\_

Uvjerio sam se da su stranke sposobne i ovlaštene za sklapanje ovog
društvenog ugovora, objasnio sam im smisao i posljedice njegova
sklapanja te sam se uvjerio u njihovu pravu i ozbiljnu volju.
Potvrđujem, ujedno, da je ovaj javnobilježnički zapisnik pročitan
strankama.

Otpravak ovog zapisnika izdan je za svakog osnivača, društvo i za
trgovački sud.

Javnobilježnička pristojba utvrđena na temelju TB \_. i ZJP u iznosu od
\_\_ eura.

Javnobilježnička nagrada utvrđena na temelju članka\_\_. PPJT u iznosu
od \_\_\_ eura + PDV.

  -----------------------------------------------------------------------
  Osnivač:                            Javni bilježnik:
  ----------------------------------- -----------------------------------

  -----------------------------------------------------------------------

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Obrazac popunjava javni bilježnik u skladu s važećim propisima,
ispuštajući nepotrebne podatke.

PRILOG 3. (NN [114/22](https://www.zakon.hr/cms.htm?id=53938))

**Obrazac izjave o osnivanju jednostavnog društva s ograničenom
odgovornošću s jednim članom te pratećih odluka i izjava koje se koriste
prilikom osnivanja toga društva na daljinu**

Ja, \_\_\_\_\_\_\_\_\_\_\_\_\_\_\_\_\_\_\_\_\_, kao osnivač i jedini
član Društva, ovom izjavom osnivam jednostavno društvo s ograničenom
odgovornošću (dalje u tekstu: Društvo) i usvajam temeljni ustrojbeni akt
toga Društva u sadržaju koji slijedi:

*(Napomena: upisati za fizičku osobu ime i prezime, prebivalište i
osobni identifikacijski broj, a za pravnu osobu tvrtku, sjedište,
matični broj subjekta i osobni identifikacijski broj)*

IZJAVA O OSNIVANJU\
JEDNOSTAVNOG DRUŠTVA S OGRANIČENOM ODGOVORNOŠĆU

Članak 1.

\(1\) Tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\(2\) Skraćena tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

*(Napomena: putem elektroničke platforme može se predvidjeti da osnivač
po svome izboru dade i obrazloženje odabrane tvrtke).*

Članak 2.

Sjedište Društva je u
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_.

Članak 3.

\(1\) Temeljni kapital društva je
\...\...\...\...\...\...\...\...\...\...\..... euro/a (slovima:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\.....
euro/a).

\(2\) Osnivač društva preuzima obvezu uplate poslovnog udjela u
cijelosti u novcu prije upisa društva u sudski registar.

\(3\) Osnivač društva stječe jedan poslovni udio nominalnog iznosa koji
odgovara iznosu temeljnog kapitala društva.

Članak 4.

Uprava ima jednog člana koji društvo zastupa samostalno i neograničeno.

Članak 5.

Društvo se osniva na neodređeno vrijeme / određeno vrijeme od
\_\_\_\_\_\_\_\_ godina.

*(Napomena: Osnivač mora izabrati jednu od ponuđenih opcija. Izabere li
da se društvo osniva na određeno vrijeme, trajanje društva određuje se
punim brojem godina).*

Članak 6.

Društvo snosi troškove osnivanja najviše do visine od 250,00 eura
(slovima: dvjesto pedeset eura), ali ne više od iznosa temeljnog
kapitala.

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_

ODLUKA O UTVRĐENJU PREDMETA POSLOVANJA, IMENOVANJU ČLANA UPRAVE TE
ODREĐENJU POSLOVNE ADRESE

Točka 1.

Predmet poslovanja društva je:

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

3\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Točka 2.

Za člana uprave društva imenuje se:
\...\...\...\...\...\...\...\...\...\...\...\...\...\...\...\...\...\...

Točka 3.

Adresa društva u njegovu sjedištu je:
\...\...\...\...\...\...\...\...\...\...\...\...\...\...\...\...\.....

Točka 4.

Prijedlog osnovne djelatnosti društva za razvrstavanje poslovnog
subjekta za potrebe Državnog zavoda za statistiku je:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_

IZJAVA ČLANA UPRAVE

Član uprave izjavljuje:

»Izjavljujem da ne postoje okolnosti iz članka 239. stavka 2., a u vezi
s člankom 394. stavkom 5. točkom 6. Zakona o trgovačkim društvima koje
bi sprječavale moje imenovanje za direktora trgovačkog društva. Nisam
kažnjen za kazneno djelo pranja novca, financiranja terorizma,
zlouporabe povjerenja u gospodarskom poslovanju, prijevare u
gospodarskom poslovanju, prouzročenja stečaja, pogodovanja vjerovnika
ili povrede obveze vođenja trgovačkih i poslovnih knjiga iz Kaznenog
zakona Republike Hrvatske, ili ranije važeća kaznena djela zlouporabe
stečaja i zlouporabe u postupku stečaja, niti za kazneno djelo neke
druge države koje po svojim bitnim obilježjima odgovara spomenutim
kaznenim djelima iz Kaznenog zakona Republike Hrvatske. Protiv mene u
Republici Hrvatskoj nije na snazi nikakva međunarodna mjera
ograničavanja raspolaganja imovinom niti sigurnosna mjera zabrane
obavljanja dužnosti ili djelatnosti koje je u potpunosti ili djelomično
obuhvaćeno predmetom poslovanja društva, niti je u kojoj drugoj državi
na snazi bilo kakva mjera kojom mi je zabranjeno obavljanje dužnosti ili
djelatnosti koje je u potpunosti ili djelomično obuhvaćeno predmetom
poslovanja društva.

Izjavljujem da prihvaćam postavljanje za direktora trgovačkog društva

\...\...\...\...\...\...\...\...\...\...\...\...\...\...\...\...\...\...\...\...\...\...\...

Izjavljujem da sam upoznat s obvezom da sudu prijavljujem sve promjene
podataka koji se upisuju u sudski registar.

Potvrđujem potpunost i točnost svojih osobnih podataka te potvrđujem da
sam suglasan da se moji osobni podaci mogu koristiti i obrađivati u
postupku osnivanja na daljinu.«

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj člana uprave:

Potpis:\_\_\_\_\_\_\_\_\_\_\_\_\_

PRILOG 4. (NN [114/22](https://www.zakon.hr/cms.htm?id=53938))

**Obrazac društvenog ugovora jednostavnog društva s ograničenom
odgovornošću s više članova (do pet) te pratećih odluka i izjava koje se
koriste prilikom osnivanja toga društva na daljinu**

1\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

2\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

3\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

4\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

5\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

*(Napomena: moguće je upisati najmanje dva, a najviše pet članova. Za
fizičku osobu upisuju se ime i prezime, prebivalište i osobni
identifikacijski broj, a za pravnu osobu tvrtka, sjedište, matični broj
subjekta i osobni identifikacijski broj)*

kao osnivači i članovi Društva, ovime izjavljujemo da osnivamo
jednostavno društvo s ograničenom odgovornošću i sklapamo ovaj

DRUŠTVENI UGOVOR\
JEDNOSTAVNOG DRUŠTVA S OGRANIČENOM ODGOVORNOŠĆU

Članak 1.

\(1\) Tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\(2\) Skraćena tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

*(Napomena: putem elektroničke platforme može se predvidjeti da osnivači
po svome izboru daju i obrazloženje odabrane tvrtke).*

Članak 2.

Sjedište Društva je u
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_.

Članak 3.

\(1\) Temeljni kapital društva je \...\...\...\...\...\...\...\....
euro/a (slovima:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....
euro/a).

\(2\) Osnivači društva preuzimaju obvezu uplate poslovnih udjela kako
slijedi:

1\. \_\_\_\_\_\_\_\_\_\_\_\_ preuzima jedan poslovni udio nominalnog
iznosa \_\_\_\_\_\_\_\_\_\_\_\_ eura (slovima:
\_\_\_\_\_\_\_\_\_\_\_\_\_\_\_\_\_\_ euro/a)

2\. \_\_\_\_\_\_\_\_\_\_\_\_ preuzima jedan poslovni udio nominalnog
iznosa \_\_\_\_\_\_\_\_\_\_\_\_ eura (slovima:
\_\_\_\_\_\_\_\_\_\_\_\_\_\_\_\_\_\_ euro/a)

3\. \_\_\_\_\_\_\_\_\_\_\_\_ preuzima jedan poslovni udio nominalnog
iznosa \_\_\_\_\_\_\_\_\_\_\_\_ eura (slovima:
\_\_\_\_\_\_\_\_\_\_\_\_\_\_\_\_\_\_ euro/a)

4\. \_\_\_\_\_\_\_\_\_\_\_\_ preuzima jedan poslovni udio nominalnog
iznosa \_\_\_\_\_\_\_\_\_\_\_\_ eura (slovima:
\_\_\_\_\_\_\_\_\_\_\_\_\_\_\_\_\_\_\_ euro/a)

5\. \_\_\_\_\_\_\_\_\_\_\_\_ preuzima jedan poslovni udio nominalnog
iznosa \_\_\_\_\_\_\_\_\_\_\_\_ eura (slovima:
\_\_\_\_\_\_\_\_\_\_\_\_\_\_\_\_\_\_ euro/a).

\(3\) Poslovni udjeli uplaćuju se u cijelosti u novcu prije upisa
društva u sudski registar.

*(Napomena: Najniži nominalni iznos poslovnog udjela je 1,00 euro, a
temeljni kapital odgovara zbroju nominalnih iznosa svih poslovnih
udjela)*

Članak 4.

Uprava ima jednog člana koji društvo zastupa samostalno i neograničeno.

Članak 5.

Društvo se osniva na određeno vrijeme / neodređeno vrijeme.

*(Napomena: Osnivači moraju izabrati jednu od ponuđenih opcija. Izabere
li da se društvo osniva na određeno vrijeme, trajanje društva određuje
se brojem godina).*

Članak 6.

Društvo snosi troškove osnivanja najviše do visine od 250,00 eura
(slovima dvjesto pedeset eura), ali ne više od iznosa temeljnog
kapitala.

Mjesto: \_\_\_\_\_\_\_\_\_\_\_\_\_\_\_\_\_\_\_\_. Društveni ugovor
sklopljen je na dan kada je sustav sudskog registra zabilježio da je
posljednji od osnivača potvrdio prihvaćanje društvenog ugovora.

Ime i prezime, prebivalište i osobni identifikacijski broj svakog
osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

ODLUKA O UTVRĐENJU PREDMETA POSLOVANJA, IMENOVANJU ČLANA UPRAVE TE
ODREĐENJU POSLOVNE ADRESE

Točka 1.

Predmet poslovanja društva je:

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

3\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

Točka 2.

Za člana uprave društva imenuje se:
\...\...\...\...\...\...\...\...\...\...\...\...\...\...\...\...\.....

Točka 3.

Adresa društva u njegovu sjedištu je:
\...\...\...\...\...\...\...\...\...\...\...\...\...\...\...\...\....

Točka 4.

Prijedlog osnovne djelatnosti društva za razvrstavanje poslovnog
subjekta za potrebe Državnog zavoda za statistiku je:
\...\...\...\...\...\...\...\...\...\....

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj svakog
osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

IZJAVA ČLANA UPRAVE

Član uprave izjavljuje:

»Izjavljujem da ne postoje okolnosti iz članka 239. stavka 2., a u vezi
s člankom 394. stavkom 5. točkom 6. Zakona o trgovačkim društvima koje
bi sprječavale moje imenovanje za direktora trgovačkog društva. Nisam
kažnjen za kazneno djelo pranja novca, financiranja terorizma,
zlouporabe povjerenja u gospodarskom poslovanju, prijevare u
gospodarskom poslovanju, prouzročenja stečaja, pogodovanja vjerovnika
ili povrede obveze vođenja trgovačkih i poslovnih knjiga iz Kaznenog
zakona Republike Hrvatske, ili ranije važeća kaznena djela zlouporabe
stečaja i zlouporabe u postupku stečaja, niti za kazneno djelo neke
druge države koje po svojim bitnim obilježjima odgovara spomenutim
kaznenim djelima iz Kaznenog zakona Republike Hrvatske. Protiv mene u
Republici Hrvatskoj nije na snazi nikakva međunarodna mjera
ograničavanja raspolaganja imovinom niti sigurnosna mjera zabrane
obavljanja dužnosti ili djelatnosti koje je u potpunosti ili djelomično
obuhvaćeno predmetom poslovanja društva, niti je u kojoj drugoj državi
na snazi bilo kakva mjera kojom mi je zabranjeno obavljanje dužnosti ili
djelatnosti koje je u potpunosti ili djelomično obuhvaćeno predmetom
poslovanja društva.

Izjavljujem da prihvaćam postavljanje za direktora trgovačkog društva.

...........................

Izjavljujem da sam upoznat s obvezom da sudu prijavljujem sve promjene
podataka koji se upisuju u sudski registar.

Potvrđujem potpunost i točnost svojih osobnih podataka te potvrđujem da
sam suglasan da se moji osobni podaci mogu koristiti i obrađivati u
postupku osnivanja na daljinu.«

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj člana uprave:

PRILOG 5. (NN [114/22](https://www.zakon.hr/cms.htm?id=53938))

**Obrazac izjave o osnivanju društva s ograničenom odgovornošću s jednim
članom te pratećih odluka i izjava koje se koriste prilikom osnivanja
toga društva na daljinu**

Ja, \_\_\_\_\_\_\_\_\_\_\_\_\_\_\_\_\_\_\_\_\_, kao osnivač i jedini
član Društva, ovom izjavom osnivam društvo s ograničenom odgovornošću
(dalje u tekstu: Društvo) i usvajam temeljni ustrojbeni akt toga Društva
u sadržaju koji slijedi:

*(Napomena: upisati za fizičku osobu ime i prezime, prebivalište i
osobni identifikacijski broj, a za pravnu osobu tvrtku, sjedište,
matični broj subjekta i osobni identifikacijski broj)*

IZJAVA O OSNIVANJU\
DRUŠTVA S OGRANIČENOM ODGOVORNOŠĆU

Članak 1.

\(1\) Tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\(2\) Skraćena tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

*(Napomena: putem elektroničke platforme može se predvidjeti da osnivač
po svome izboru dodatno obrazloži odabranu tvrtku).*

Članak 2.

Sjedište Društva je u
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_.

Članak 3.

\(1\) Temeljni kapital društva je \...\...\...\...\...\...\...\.....
euro/a (slovima:
\...\...\...\...\...\...\...\...\...\...\...\...\...\...\...\...\...
euro/a).

\(2\) Osnivač društva preuzima obvezu uplate najmanje jedne četvrtine
nominalnog iznosa poslovnog udjela u novcu prije upisa društva u sudski
registar.

\(3\) Osnivač društva stječe jedan poslovni udio nominalnog iznosa koji
odgovara iznosu temeljnog kapitala društva.

*(Napomena: najniži iznos temeljnog kapitala je 2500,00 eura. Svaki veći
iznos temeljnog kapitala mora biti višekratnik broja 10. Nominalni iznos
preuzetog poslovnog udjela odgovara iznosu temeljnog kapitala).*

Članak 4.

\(1\) Uprava ima jednog člana koji zastupa društvo samostalno i
neograničeno.

\(2\) Člana uprave imenuju svojom odlukom članovi društva.

*ILI (ako uprava ima više članova)*

Članak 4.

\(1\) Uprava ima \_\_\_\_\_\_\_\_\_\_ člana /\_\_\_\_\_\_\_\_\_\_
članova.

\(2\) Članove i jednoga od njih kao predsjednika uprave imenuju svojom
odlukom članovi društva.

\(3\) Članovi uprave zajednički poduzimaju radnje vođenja poslova
društva. / Svaki član uprave ovlašten je pojedinačno poduzimati radnje
vođenja poslova društva.

\(4\) Članovi uprave zastupaju društvo: svaki samostalno i neograničeno
/ dva člana zajedno / član uprave zajedno s prokuristom / skupno.

*(Napomena: putem elektroničke platforme osnivaču se omogućuje izbor
između opcije prema kojoj uprava ima samo jednog člana i opcije prema
kojoj se uprava sastoji od više članova. U potonjem slučaju osnivač
prilikom popunjavanja obrasca, birajući između ponuđenih opcija,
određuje način vođenja poslova društva i način zastupanja društva.)*

Članak 5.

Društvo se osniva na neodređeno vrijeme / određeno vrijeme od
\_\_\_\_\_\_\_\_ godina.

*(Napomena: Osnivač mora izabrati jednu od ponuđenih opcija. Izabere li
da se društvo osniva na određeno vrijeme, trajanje društva određuje se
punim brojem godina).*

Članak 6.

Društvo snosi troškove osnivanja najviše do visine od 250,00 eura
(slovima: dvjesto pedeset eura).

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_

ODLUKA O UTVRĐENJU PREDMETA POSLOVANJA, IMENOVANJU ČLANA UPRAVE TE
ODREĐENJU POSLOVNE ADRESE

Točka 1.

Predmet poslovanja društva je:

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

3\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

Točka 2.

Za člana/članove uprave društva imenuje/imenuju se:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....,
a za predsjednika uprave (ako uprava ima više članova) imenuje se
\...\...\...\...\...\...\...\...\...\...\...\...\...\...\...\...\...\...

Točka 3.

Adresa društva u njegovu sjedištu je:
\...\...\...\...\...\...\...\...\...\...\...\...\...\...\...\...\.....

Točka 4.

Prijedlog osnovne djelatnosti društva za razvrstavanje poslovnog
subjekta za potrebe Državnog zavoda za statistiku je:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj svakog
osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_

IZJAVA ČLANA UPRAVE

Član uprave izjavljuje:

»Izjavljujem da ne postoje okolnosti iz članka 239. stavka 2., a u vezi
s člankom 394. stavkom 5. točkom 6. Zakona o trgovačkim društvima koje
bi sprječavale moje imenovanje za direktora trgovačkog društva. Nisam
kažnjen za kazneno djelo pranja novca, financiranja terorizma,
zlouporabe povjerenja u gospodarskom poslovanju, prijevare u
gospodarskom poslovanju, prouzročenja stečaja, pogodovanja vjerovnika
ili povrede obveze vođenja trgovačkih i poslovnih knjiga iz Kaznenog
zakona Republike Hrvatske, ili ranije važeća kaznena djela zlouporabe
stečaja i zlouporabe u postupku stečaja, niti za kazneno djelo neke
druge države koje po svojim bitnim obilježjima odgovara spomenutim
kaznenim djelima iz Kaznenog zakona Republike Hrvatske. Protiv mene u
Republici Hrvatskoj nije na snazi nikakva međunarodna mjera
ograničavanja raspolaganja imovinom niti sigurnosna mjera zabrane
obavljanja dužnosti ili djelatnosti koje je u potpunosti ili djelomično
obuhvaćeno predmetom poslovanja društva, niti je u kojoj drugoj državi
na snazi bilo kakva mjera kojom mi je zabranjeno obavljanje dužnosti ili
djelatnosti koje je u potpunosti ili djelomično obuhvaćeno predmetom
poslovanja društva.

Izjavljujem da prihvaćam postavljanje za direktora trgovačkog društva

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Izjavljujem da sam upoznat s obvezom da sudu prijavljujem sve promjene
podataka koji se upisuju u sudski registar.

Potvrđujem potpunost i točnost svojih osobnih podataka te potvrđujem da
sam suglasan da se moji osobni podaci mogu koristiti i obrađivati u
postupku osnivanja na daljinu.«

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj člana uprave:

Potpis:

\_\_\_\_\_\_\_\_\_\_\_\_\_\_\_\_\_\_\_\_

PRILOG 6. (NN [114/22](https://www.zakon.hr/cms.htm?id=53938))

**Obrazac društvenog ugovora društva s ograničenom odgovornošću te
pratećih odluka i izjava koje se koriste prilikom osnivanja toga društva
na daljinu**

1\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

2\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

3\. \_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_,

*(Napomena: upisati za fizičku osobu ime i prezime, prebivalište i
osobni identifikacijski broj, a za pravnu osobu tvrtku, sjedište,
matični broj subjekta i osobni identifikacijski broj. U elektronički
obrazac unose se podaci o najmanje dva osnivača -- člana društva)*

kao osnivači i članovi Društva, ovime izjavljujemo da osnivamo društvo s
ograničenom odgovornošću i sklapamo ovaj

DRUŠTVENI UGOVOR DRUŠTVA S OGRANIČENOM ODGOVORNOŠĆU

Članak 1.

\(1\) Tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\(2\) Skraćena tvrtka Društva je:
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

*(Napomena: putem elektroničke platforme može se predvidjeti da osnivač
po svome izboru dodatno obrazloži odabranu tvrtku).*

Članak 2.

Sjedište Društva je u
\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_.

Članak 3.

\(1\) Temeljni kapital društva je \...\...\...\...\...\...\...\...
euro/a (slovima:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\.....euro/a).

\(2\) Osnivači društva preuzimaju poslovne udjele u društvu i s time
preuzimaju obvezu odgovarajuće uplate kako slijedi:

1\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa
\...\...\...\...\...\...\...\...\...\... eura (slovima:
\...\...\...\...\...\...\...\..... euro/a)

2\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa
\...\...\...\...\...\...\...\...\...\.... eura (slovima:
\...\...\...\...\...\...\...\..... euro/a)

3\. \...\...\...\...\...\...\...\...\...\...\...\...\...\..... preuzima
jedan poslovni udio nominalnog iznosa
\...\...\...\...\...\...\...\...\..... eura (slovima:
\...\...\...\...\...\...\...\..... euro/a).

\(3\) Za preuzete poslovne udjele uplaćuje se najmanje jedna četvrtina
nominalnog iznosa poslovnog udjela u novcu prije upisa društva u sudski
registar.

*(Napomena: najniži iznos temeljnog kapitala je 2500,00 eura, a najniži
nominalni iznos preuzetog poslovnog udjela je 10,00 eura, s tim da svaki
veći iznos temeljnog kapitala i veći nominalni iznos preuzetog poslovnog
udjela moraju biti višekratnik broja 10. Iznos temeljnog kapitala
odgovara zbroju nominalnih iznosa svih poslovnih udjela).*

Članak 4.

\(1\) Uprava ima jednog člana koji zastupa društvo samostalno i
neograničeno.

\(2\) Člana uprave imenuju svojom odlukom članovi društva.

*ILI (ako uprava ima više članova)*

Članak 4.

\(1\) Uprava ima \_\_\_\_\_\_\_\_\_\_ člana /\_\_\_\_\_\_\_\_\_\_
članova.

\(2\) Članove i jednoga od njih kao predsjednika uprave imenuju svojom
odlukom članovi društva.

\(3\) Članovi uprave zajednički poduzimaju radnje vođenja poslova
društva. / Svaki član uprave ovlašten je pojedinačno poduzimati radnje
vođenja poslova društva.

\(4\) Članovi uprave zastupaju društvo: svaki samostalno i neograničeno
/ dva člana zajedno / član uprave zajedno s prokuristom / skupno.

*(Napomena: putem elektroničke platforme osnivačima se omogućuje izbor
između opcije prema kojoj uprava ima samo jednog člana i opcije prema
kojoj upravu čini više članova. U potonjem slučaju osnivači prilikom
popunjavanja obrasca, birajući između ponuđenih opcija, određuju način
vođenja poslova društva i način zastupanja društva.)*

Članak 5.

Društvo se osniva na neodređeno vrijeme / određeno vrijeme od
\_\_\_\_\_\_\_\_ godina.

*(Napomena: Osnivač mora izabrati jednu od ponuđenih opcija. Izabere li
da se društvo osniva na određeno vrijeme, trajanje društva određuje se
punim brojem godina)*

Članak 6.

Društvo snosi troškove osnivanja najviše do visine od 250,00 eura
(slovima: dvjesto pedeset eura).

Mjesto: \_\_\_\_\_\_\_\_\_\_\_\_\_\_\_\_\_\_\_\_. Društveni ugovor
sklopljen je na dan kada je sustav sudskog registra zabilježio da je
posljednji od osnivača potvrdio prihvaćanje društvenog ugovora.

Ime i prezime, prebivalište i osobni identifikacijski broj svakog
osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

ODLUKA O UTVRĐENJU PREDMETA POSLOVANJA, IMENOVANJU ČLANA UPRAVE TE
ODREĐENJU POSLOVNE ADRESE

Točka 1.

Predmet poslovanja društva je:

1\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

2\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

3\.
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...

Točka 2.

Za člana/članove uprave društva imenuje/imenuju se:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...,

a za predsjednika uprave (ako uprava ima više članova) imenuje se

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Točka 3.

Adresa društva u njegovu sjedištu je:
\...\...\...\...\...\...\...\...\...\...\...\...\...\...\...\...\....

Točka 4.

Prijedlog osnovne djelatnosti društva za razvrstavanje poslovnog
subjekta za potrebe Državnog zavoda za statistiku je:
\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj svakog
osnivača:

Potpis:

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

IZJAVA ČLANA UPRAVE

Član uprave izjavljuje:

»Izjavljujem da ne postoje okolnosti iz članka 239. stavka 2., a u vezi
s člankom 394. stavkom 5. točkom 6. Zakona o trgovačkim društvima koje
bi sprječavale moje imenovanje za direktora trgovačkog društva. Nisam
kažnjen za kazneno djelo pranja novca, financiranja terorizma,
zlouporabe povjerenja u gospodarskom poslovanju, prijevare u
gospodarskom poslovanju, prouzročenja stečaja, pogodovanja vjerovnika
ili povrede obveze vođenja trgovačkih i poslovnih knjiga iz Kaznenog
zakona Republike Hrvatske, ili ranije važeća kaznena djela zlouporabe
stečaja i zlouporabe u postupku stečaja, niti za kazneno djelo neke
druge države koje po svojim bitnim obilježjima odgovara spomenutim
kaznenim djelima iz Kaznenog zakona Republike Hrvatske. Protiv mene u
Republici Hrvatskoj nije na snazi nikakva međunarodna mjera
ograničavanja raspolaganja imovinom niti sigurnosna mjera zabrane
obavljanja dužnosti ili djelatnosti koje je u potpunosti ili djelomično
obuhvaćeno predmetom poslovanja društva, niti je u kojoj drugoj državi
na snazi bilo kakva mjera kojom mi je zabranjeno obavljanje dužnosti ili
djelatnosti koje je u potpunosti ili djelomično obuhvaćeno predmetom
poslovanja društva.

Izjavljujem da prihvaćam postavljanje za direktora trgovačkog društva

\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\...\....

Izjavljujem da sam upoznat s obvezom da sudu prijavljujem sve promjene
podataka koji se upisuju u sudski registar.

Potvrđujem potpunost i točnost svojih osobnih podataka te potvrđujem da
sam suglasan da se moji osobni podaci mogu koristiti i obrađivati u
postupku osnivanja na daljinu.«

Mjesto i datum: \_\_\_\_\_\_\_\_\_\_\_\_\_\_\_\_\_\_\_\_

Ime i prezime, prebivalište i osobni identifikacijski broj člana uprave:

Potpis:

\_\_\_\_\_\_\_\_\_\_\_\_\_\_\_\_

PRILOG 7. ZAKONU O TRGOVAČKIM DRUŠTVIMA

**Uravnotežena zastupljenost žena i muškaraca u nadzornom odboru odnosno
između članova upravnog odbora koji ujedno nisu izvršni direktori** (NN
[136/24](https://www.zakon.hr/cms.htm?id=540088))

  -----------------------------------------------------------------------
  **Broj imenovanih i izabranih\       **Broj žena i muškaraca kojim se
  članova nadzornog odbora odnosno     ostvaruje\
  takvih članova upravnog odbora koji  uravnotežena\
  ujedno nisu izvršni direktori**      zastupljenost oba spola**
  ------------------------------------ ----------------------------------
  1                                    \-

  2                                    \-

  3                                    1 (33,3 %)

  4                                    1 (25 %)

  5                                    2 (40 %)

  6                                    2 (33,3 %)

  7                                    3 (42,9 %)

  8                                    3 (37,5 %)

  9                                    4 (44,4 %)

  10                                   4 (40 %)

  11                                   4 (36,4 %)

  12                                   5 (41,7 %)

  13                                   5 (38,4 %)

  14                                   6 (42,9 %)

  15                                   6 (40 %)

  16                                   6 (37,5 %)

  17                                   7 (41,2 %)

  18                                   7 (38,9 %)

  19                                   8 (42,1 %)

  20                                   8 (40 %)

  21                                   8 (38,1 %)
  -----------------------------------------------------------------------

PRILOG 8. ZAKONU O TRGOVAČKIM DRUŠTVIMA

**Uravnotežena zastupljenost žena i muškaraca u upravi i nadzornom
odboru odnosno između članova upravnog odbora i izvršnih direktora** (NN
[136/24](https://www.zakon.hr/cms.htm?id=540088))

  -----------------------------------------------------------------------
  **Ukupan broj članova uprave i\     **Broj žena i muškaraca kojim se
  nadzornog odbora odnosno ukupan     ostvaruje\
  broj članova upravnog odbora i\     uravnotežena\
  izvršnih direktora**                zastupljenost oba spola**
  ----------------------------------- -----------------------------------
  1                                   \-

  2                                   \-

  3                                   1 (33,3 %)

  4                                   1 (25 %)

  5                                   2 (40 %)

  6                                   2 (33,3 %)

  7                                   2 (28,6 %)

  8                                   3 (37,5 %)

  9                                   3 (33,3 %)

  10                                  3 (30 %)

  11                                  4 (36,4 %)

  12                                  4 (33,3 %)

  13                                  4 (30,8 %)

  14                                  5 (35,7 %)

  15                                  5 (33,3 %)

  16                                  5 (31,3 %)

  17                                  6 (35,3 %)

  18                                  6 (33,3 %)

  19                                  6 (31,3 %)

  20                                  7 (35 %)

  21                                  7 (33,3 %)

  22                                  7 (31,8 %)

  23                                  8 (34,8 %)

  24                                  8 (33,3 %)

  25                                  8 (32 %)

  26                                  9 (34,6 %)

  27                                  9 (33,3 %)

  28                                  9 (32,1 %)

  29                                  10 (34,5 %)

  30                                  10 (33,3 %)".
  -----------------------------------------------------------------------
