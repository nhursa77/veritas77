**ZAKON O DRŽAVNIM SLUŽBENICIMA**

[GLAVA I. UVODNE ODREDBE
[2](#glava-i.-uvodne-odredbe)](#glava-i.-uvodne-odredbe)

[GLAVA II. TEMELJNA NAČELA, PRAVA I OBVEZE
[3](#glava-ii.-temeljna-načela-prava-i-obveze)](#glava-ii.-temeljna-načela-prava-i-obveze)

[1. NAČELA POSTUPANJA [3](#načela-postupanja)](#načela-postupanja)

[2. TEMELJNA PRAVA DRŽAVNIH SLUŽBENIKA
[3](#temeljna-prava-državnih-službenika)](#temeljna-prava-državnih-službenika)

[3. TEMELJNE DUŽNOSTI DRŽAVNIH SLUŽBENIKA
[5](#temeljne-dužnosti-državnih-službenika)](#temeljne-dužnosti-državnih-službenika)

[4. SUKOB INTERESA [8](#sukob-interesa)](#sukob-interesa)

[GLAVA III. ODLUČIVANJE U DRŽAVNOJ SLUŽBI
[9](#glava-iii.-odlučivanje-u-državnoj-službi)](#glava-iii.-odlučivanje-u-državnoj-službi)

[1. UPRAVLJANJE U DRŽAVNOJ SLUŽBI
[9](#upravljanje-u-državnoj-službi)](#upravljanje-u-državnoj-službi)

[2. ODLUČIVANJE O PRAVIMA I OBVEZAMA DRŽAVNIH SLUŽBENIKA
[10](#odlučivanje-o-pravima-i-obvezama-državnih-službenika)](#odlučivanje-o-pravima-i-obvezama-državnih-službenika)

[3. ODBOR ZA DRŽAVNU SLUŽBU
[10](#odbor-za-državnu-službu)](#odbor-za-državnu-službu)

[GLAVA IV. RADNA MJESTA U DRŽAVNOJ SLUŽBI
[11](#glava-iv.-radna-mjesta-u-državnoj-službi)](#glava-iv.-radna-mjesta-u-državnoj-službi)

[GLAVA V. POPUNJAVANJE RADNIH MJESTA
[14](#glava-v.-popunjavanje-radnih-mjesta)](#glava-v.-popunjavanje-radnih-mjesta)

[1. ZAPOŠLJAVANJE [14](#zapošljavanje)](#zapošljavanje)

[2. PROBNI RAD [19](#probni-rad)](#probni-rad)

[3. DRŽAVNA SLUŽBA NA ODREĐENO VRIJEME
[20](#državna-služba-na-određeno-vrijeme)](#državna-služba-na-određeno-vrijeme)

[4. PREMJEŠTAJI [20](#premještaji)](#premještaji)

[5. NAPREDOVANJE U SLUŽBI
[22](#napredovanje-u-službi)](#napredovanje-u-službi)

[GLAVA VI. OCJENJIVANJE
[23](#glava-vi.-ocjenjivanje)](#glava-vi.-ocjenjivanje)

[GLAVA VII. DRŽAVNI ISPIT
[24](#glava-vii.-državni-ispit)](#glava-vii.-državni-ispit)

[GLAVA VIII. IZOBRAZBA DRŽAVNIH SLUŽBENIKA
[25](#glava-viii.-izobrazba-državnih-službenika)](#glava-viii.-izobrazba-državnih-službenika)

[GLAVA IX. ODGOVORNOST ZA POVREDE SLUŽBENE DUŽNOSTI I ŠTETU
[27](#glava-ix.-odgovornost-za-povrede-službene-dužnosti-i-štetu)](#glava-ix.-odgovornost-za-povrede-službene-dužnosti-i-štetu)

[1. ODGOVORNOST ZA POVREDE SLUŽBENE DUŽNOSTI
[27](#odgovornost-za-povrede-službene-dužnosti)](#odgovornost-za-povrede-službene-dužnosti)

[2. TIJELA ZA VOĐENJE POSTUPKA ZBOG POVREDE SLUŽBENE DUŽNOSTI
[29](#tijela-za-vođenje-postupka-zbog-povrede-službene-dužnosti)](#tijela-za-vođenje-postupka-zbog-povrede-službene-dužnosti)

[3. POSTUPAK ZBOG POVREDE SLUŽBENE DUŽNOSTI
[29](#postupak-zbog-povrede-službene-dužnosti)](#postupak-zbog-povrede-službene-dužnosti)

[4. KAZNE ZA POVREDE SLUŽBENE DUŽNOSTI
[31](#kazne-za-povrede-službene-dužnosti)](#kazne-za-povrede-službene-dužnosti)

[5. UDALJENJE IZ SLUŽBE
[32](#udaljenje-iz-službe)](#udaljenje-iz-službe)

[6. ODGOVORNOST ZA ŠTETU
[33](#odgovornost-za-štetu)](#odgovornost-za-štetu)

[GLAVA X. RASPOLAGANJE
[34](#glava-x.-raspolaganje)](#glava-x.-raspolaganje)

[GLAVA XI. PRESTANAK DRŽAVNE SLUŽBE
[36](#glava-xi.-prestanak-državne-službe)](#glava-xi.-prestanak-državne-službe)

[GLAVA XII. NAMJEŠTENICI
[37](#glava-xii.-namještenici)](#glava-xii.-namještenici)

[GLAVA XIII. NADZOR [37](#glava-xiii.-nadzor)](#glava-xiii.-nadzor)

[GLAVA XIV. PRIJELAZNE I ZAVRŠNE ODREDBE
[38](#glava-xiv.-prijelazne-i-završne-odredbe)](#glava-xiv.-prijelazne-i-završne-odredbe)

**ZAKON O DRŽAVNIM SLUŽBENICIMA**

### GLAVA I. UVODNE ODREDBE

Predmet Zakona

Članak 1.

Ovim Zakonom uređuje se radnopravni odnos između državnih službenika
odnosno namještenika i države kao poslodavca, jedinstvena pravila za
prijam u državnu službu, napredovanje u službi, ocjenjivanje,
odgovornost za povrede službene dužnosti i štetu, stručno
osposobljavanje i usavršavanje državnih službenika, kao i druga pitanja
od značaja za ostvarivanje prava i obveza državnih službenika i
namještenika.

Primjena Zakona

Članak 2.

Odredbe ovoga Zakona primjenjuju se na državne službenike i namještenike
u tijelima državne uprave, pravosudnim tijelima, kaznenim tijelima,
stručnoj službi Hrvatskoga sabora, Uredu predsjednika Republike
Hrvatske, uredima i drugim stručnim službama Vlade Republike Hrvatske (u
daljnjem tekstu: Vlada), stručnoj službi Ustavnog suda Republike
Hrvatske, stručnoj službi Državnog sudbenog vijeća, stručnoj službi
Državnoodvjetničkog vijeća, stručnoj službi Pučkog pravobranitelja,
stručnoj službi Pravobranitelja za djecu, stručnoj službi
Pravobranitelja za ravnopravnost spolova, stručnoj službi
Pravobranitelja za osobe s invaliditetom, Državnom uredu za reviziju i u
drugim tijelima koja se osnivaju za obavljanje državne službe (u
daljnjem tekstu: državna tijela).

Rodna neutralnost izraza

Članak 3.

Izrazi koji imaju rodno značenje korišteni u ovom Zakonu odnose se
jednako na muški i ženski rod.

Državni službenici i namještenici

Članak 4.

\(1\) Poslove u državnim tijelima obavljaju državni službenici i
namještenici.

\(2\) Državni službenici su osobe koje u državnim tijelima kao redovito
zanimanje obavljaju poslove iz djelokruga tih tijela utvrđene Ustavom
Republike Hrvatske (u daljnjem tekstu: Ustav), zakonom ili drugim
propisima donesenim na temelju Ustava i zakona.

\(3\) Državni službenici su i osobe koje u državnim tijelima obavljaju
informatičke poslove, opće i administrativne poslove, planske,
materijalno-financijske i računovodstvene poslove i slične poslove.

\(4\) Namještenici su osobe koje u državnim tijelima rade na
pomoćno-tehničkim poslovima i ostalim poslovima čije je obavljanje
potrebno radi pravodobnog i kvalitetnog obavljanja poslova iz djelokruga
državnih tijela.

\(5\) Iznimno od stavka 4. ovoga članka, ovisno o organizaciji i
potrebama službe u državnim tijelima pomoćno-tehnički poslovi mogu se
povjeriti vanjskim pružateljima usluga u skladu s propisima o javnoj
nabavi, uz prethodnu procjenu sigurnosnih rizika i financijske
isplativosti.

Pružatelji stručnih usluga izvan državne službe

Članak 5.

\(1\) Pojedini poslovi koji se obavljaju u državnom tijelu, osim poslova
koje obavljaju državni službenici iz članka 4. stavka 2. ovoga Zakona,
mogu se na temelju ugovora o djelu povjeriti pružateljima stručnih
usluga izvan državne službe. Na odnos pružatelja usluga i državnog
tijela primjenjuju se propisi kojima se uređuju obveznopravni odnosi.

\(2\) Izdaci za pružatelje stručnih usluga iz stavka 1. ovoga članka ne
smiju prelaziti 2% ukupnog iznosa sredstava za osnovne plaće s
doprinosima u tekućoj godini osiguranim za to tijelo.

\(3\) Odredba stavka 2. ovoga članka ne odnosi se na izdatke za
pružatelje usluga izobrazbe državnih službenika, obavljanje poslova koji
se odnose na ispunjavanje preuzetih međunarodnih obveza Republike
Hrvatske ili obveza koje se financiraju iz fondova ili programa Europske
unije i drugih međunarodnih izvora.

\(4\) Pružatelji stručnih usluga na temelju ugovora o djelu ne mogu
postati državni službenici bez provođenja postupka prijma u državnu
službu u skladu s ovim Zakonom.

Prava, obveze i odgovornosti državnih službenika

Članak 6.

\(1\) Prava, obveze i odgovornosti državnih službenika uređuju se
zakonom i na temelju zakona donesenim propisima.

\(2\) Na pitanja koja nisu uređena ovim ili posebnim zakonom, uredbama
Vlade ili drugim propisima donesenim na temelju Ustava i zakona ili
kolektivnim ugovorom primjenjuju se opći propisi o radu.

### GLAVA II. TEMELJNA NAČELA, PRAVA I OBVEZE

#### 1. NAČELA POSTUPANJA

Načelo zakonitosti i pravne sigurnosti

Članak 7.

Državni službenici u obavljanju državne službe postupaju na temelju
zakona i drugih propisa donesenih na temelju zakona.

Načelo zabrane diskriminacije i povlašćivanja

Članak 8.

Državni službenici u svojem postupanju ne smiju diskriminirati građane
po osnovi rase ili etničke pripadnosti ili boje kože, spola, jezika,
vjere, političkog ili drugog uvjerenja, nacionalnog ili socijalnog
podrijetla, imovnog stanja, članstva u sindikatu, obrazovanja,
društvenog položaja, bračnog ili obiteljskog statusa, dobi, zdravstvenog
stanja, invaliditeta, genetskog nasljeđa, rodnog identiteta, izražavanja
ili spolne orijentacije.

Načelo hijerarhijske podređenosti

Članak 9.

\(1\) Državni službenici dužni su izvršavati naloge čelnika tijela te
naloge nadređenog dužnosnika i nadređenog državnog službenika (u
daljnjem tekstu: nadređena osoba) vezane za poslove radnog mjesta na
koje su raspoređeni, osim ako ovim ili drugim zakonom nije drukčije
propisano.

\(2\) Ovlasti i odgovornosti u državnoj službi odgovaraju propisanom
hijerarhijskom redu prema kojem svakoj hijerarhijskoj razini pripada
određeni stupanj ovlasti i odgovornosti.

Načelo odgovornosti za rezultate

Članak 10.

Državni službenici dužni su ostvariti postavljene ciljeve i odgovaraju
za svoje postupke i rezultate rada.

#### 2. TEMELJNA PRAVA DRŽAVNIH SLUŽBENIKA

Pravo na rad u prikladnim uvjetima

Članak 11.

\(1\) Državnom službeniku moraju biti osigurani potrebni organizacijski
i tehnički uvjeti u kojima će moći obavljati zadatke u skladu s načelima
i standardima rada koji se zahtijevaju u državnoj službi.

\(2\) Državnom službeniku s invaliditetom osigurat će se razumna
prilagodba uvjeta za rad.

\(3\) Državnom službeniku moraju biti osigurani zdravi uvjeti rada, bez
izlaganja okolnostima koje bi mogle ugroziti njegovo zdravlje ili
sigurnost.

\(4\) Državni službenik ima pravo na zaštitu fizičkog i moralnog
integriteta tijekom obavljanja službenih dužnosti.

\(5\) Državni službenik ima pravo na pravnu pomoć na trošak tijela kada
se protiv njega poduzimaju radnje u prethodnom i sudskom postupku ili
postupku naknade štete u vezi s obavljanjem poslova radnog mjesta na
koje je raspoređen odnosno na naknadu troškova u tim postupcima ako je
po ocjeni čelnika tijela navedene poslove obavio u skladu sa zakonom.

\(6\) Državni službenik kojem je uskraćena pravna pomoć iz stavka 5.
ovoga članka, a po završetku postupka se utvrdi da je ocjena čelnika
tijela bila pogrešna, ima pravo na povrat troškova pravne pomoći.

Pravo na plaću i druga materijalna prava

Članak 12.

\(1\) Državni službenici za svoj rad imaju pravo na plaću.

\(2\) Državni službenici imaju pravo na jednaku plaću za jednak rad
odnosno rad jednake vrijednosti, neovisno o tome jesu li u državnoj
službi na neodređeno vrijeme ili određeno vrijeme.

\(3\) Plaće i druga materijalna prava državnih službenika uređuju se
posebnim zakonom.

\(4\) Kolektivnim ugovorom mogu se urediti materijalna i druga prava
državnih službenika.

Pravo na jednako postupanje i jednake mogućnosti napredovanja

Članak 13.

\(1\) Čelnik državnog tijela i nadređena osoba dužni su pravedno i
jednako postupati prema svim državnim službenicima, bez obzira na
njihovu rasu ili etničku pripadnost ili boju kože, spol, jezik, vjeru,
političko ili drugo uvjerenje, nacionalno ili socijalno podrijetlo,
imovno stanje, članstvo u sindikatu, obrazovanje, društveni položaj,
bračni ili obiteljski status, dob, zdravstveno stanje, invaliditet,
genetsko nasljeđe, rodni identitet, izražavanje ili spolnu orijentaciju.

\(2\) Čelnik državnog tijela i nadređena osoba državnom službeniku dužni
su poštivati dostojanstvo državnog službenika.

\(3\) Državni službenici imaju jednake mogućnosti za napredovanje i
stručno usavršavanje organiziranom izobrazbom i drugim načinima
usavršavanja.

\(4\) Državna tijela planiraju odgovarajuće mjere za osiguranje
uravnotežene rodne zastupljenosti državnih službenika pri zapošljavanju
i napredovanju.

Pravo na zaštitu od neopravdanog premještaja ili udaljenja s radnog
mjesta

Članak 14.

\(1\) Državnom službeniku jamči se zaštita od svakoga neopravdanog ili
nepotrebnog premještaja ili udaljenja s radnog mjesta.

\(2\) U slučajevima korištenja dopusta određenih ovim ili drugim zakonom
ili kolektivnim ugovorom te upućivanja na rad u tijela Europske unije
ili međunarodne organizacije, državni službenik ima pravo vratiti se na
isto ili drugo odgovarajuće radno mjesto, vodeći računa o njegovu
stručnom znanju, radnom iskustvu i kompetencijama.

Pravo na kandidiranje na izborima

Članak 15.

\(1\) Državni službenik ima pravo kandidirati se na državnim i lokalnim
izborima.

\(2\) Izbor i političko mišljenje izraženo tijekom izborne kampanje
nakon izbora ne smiju utjecati na status i napredovanje u državnoj
službi.

\(3\) Politička opredijeljenost državnog službenika ne smije utjecati na
uredno obavljanje poslova na kojima radi i ne može biti razlog za
nepoštivanje propisa i izvršavanje zakonitih naloga i uputa čelnika
tijela i nadređene osobe.

Pravo na predstavku i pritužbu

Članak 16.

Državni službenik ima pravo uputiti čelniku tijela predstavku i pritužbu
u vezi s ostvarivanjem prava iz državne službe te dobiti na njih odgovor
u roku od 30 dana.

Pravo na zaštitu državnog službenika koji prijavi sumnju na korupciju

Članak 17.

\(1\) Obraćanje državnog službenika zbog opravdane sumnje na korupciju
ili podnošenje prijave o toj sumnji odgovornim osobama ili nadležnim
državnim tijelima ne predstavlja opravdan razlog za prestanak državne
službe.

\(2\) Državnom službeniku koji zbog opravdane sumnje na korupciju
podnese prijavu o toj sumnji odgovornim osobama ili nadležnim državnim
tijelima jamči se zaštita anonimnosti, zaštita od uskraćivanja ili
ograničavanja prava utvrđenih ovim Zakonom i zaštita od bilo kojeg
oblika zlostavljanja.

\(3\) Čelnik tijela dužan je pokrenuti postupak zbog teške povrede
službene dužnosti protiv rukovodećega državnog službenika koji postupa
protivno stavku 2. ovoga članka.

\(4\) Zlouporaba obveze državnog službenika na prijavljivanje opravdane
sumnje na korupciju predstavlja tešku povredu službene dužnosti.

#### 3. TEMELJNE DUŽNOSTI DRŽAVNIH SLUŽBENIKA

Dužnost pravodobnog i stručnog obavljanja poslova

Članak 18.

Državni službenik dužan je poslove radnog mjesta na koje je raspoređen
obavljati savjesno, stručno i na vrijeme, u skladu s načelima državne
službe, te se u radu koristiti novim saznanjima, usvajati i
primjenjivati stručna dostignuća u svojoj struci te se trajno stručno
usavršavati.

Zabrana zlouporabe ovlasti i postupanja izvan ovlasti

Članak 19.

\(1\) Državni službenik obvezan je pri obavljanju poslova radnog mjesta
na koje je raspoređen postupati u skladu s načelima državne službe i
zabranjuje mu se zlouporaba ovlasti u postupanju radi postizanja
vlastitog interesa ili interesa fizičke ili pravne osobe.

\(2\) Državni službenik ne smije obavljati poslove koji prelaze ovlasti
koje su mu dane sukladno radnom mjestu na koje je raspoređen.

\(3\) U slučaju nužde državni službenik može biti privremeno ovlašten da
djeluje izvan svojih redovitih ovlasti, ali samo uz izričito odobrenje
čelnika tijela ili nadređene osobe.

Izvršavanje poslova koji nisu u opisu radnog mjesta državnog službenika

Članak 20.

\(1\) Od državnog službenika može se zatražiti da u iznimnim ili hitnim
slučajevima, a najduže 30 dana neprekidno, sukladno svojim stručnim
sposobnostima i vještinama, obavlja poslove koji nisu u opisu poslova
radnog mjesta na koje je raspoređen.

\(2\) Državnom službeniku iz stavka 1. ovoga članka ne može se dati
nalog za obavljanje poslova radnog mjesta ako ne ispunjava uvjete za
raspored na radno mjesto.

\(3\) Iznimno od stavka 2. ovoga članka, državnom službeniku može se
dati nalog za obavljanje poslova radnog mjesta za koje ne ispunjava
propisane uvjete ako se radi o obavljanju poslova koji ne trpe odgodu i
u posebnom su interesu službe. Nalog mora biti obrazložen.

Dužnost čuvanja tajnosti podataka i poštivanja privatnosti

Članak 21.

\(1\) Državni službenik dužan je čuvati kao tajnu sve podatke koje je
doznao tijekom postupka o strankama i njihovim pravima, obvezama i
pravnim interesima, sukladno zakonu.

\(2\) Državni službenik dužan je čuvati tajnost klasificiranih podataka
u skladu sa zakonom kojim se uređuje tajnost podataka. Obveza čuvanja
tajnosti klasificiranih podataka traje za vrijeme i nakon prestanka
obavljanja državne službe, sve dok je podatak utvrđen jednim od
stupnjeva tajnosti ili dok se odlukom nadležnog tijela u okviru čijeg
djelovanja je klasificirani podatak nastao ne oslobodi obveze čuvanja
tajnosti podataka.

\(3\) Državni službenik dužan je čuvati poslovnu ili profesionalnu tajnu
utvrđenu zakonom ili drugim propisom. Obveza čuvanja poslovne ili
profesionalne tajne traje i nakon prestanka državne službe, a najduže
pet godina od prestanka službe, ako posebnim zakonom nije drukčije
određeno.

\(4\) Čelnik državnog tijela može državnog službenika osloboditi obveze
čuvanja poslovne ili profesionalne tajne u sudskom ili upravnom postupku
ako se radi o podacima bez kojih u tom postupku nije moguće utvrditi
činjenično stanje i donijeti zakonitu odluku.

Dužnost prisutnosti na radnom mjestu

Članak 22.

\(1\) Državni službenik dužan je poštivati propisano radno vrijeme
tijela u kojem je zaposlen i koristiti ga za obavljanje dodijeljenih
dužnosti te mora biti prisutan na radnom mjestu u skladu s uvjetima
službe.

\(2\) Državni službenik se za vrijeme radnog vremena ne smije bez
odobrenja čelnika tijela ili nadređene osobe udaljavati iz radnih
prostorija, osim radi korištenja prava na stanku, a u slučaju hitnog
razloga svoje udaljavanje mora opravdati odmah nakon povratka.

\(3\) U slučaju spriječenosti dolaska na rad državni službenik dužan je
obavijestiti čelnika tijela ili nadređenu osobu o razlozima
spriječenosti najkasnije u roku od 24 sata od njihova nastanka, osim ako
to nije moguće učiniti zbog objektivnih razloga ili više sile, u kojem
je slučaju dužan obavijestiti čelnika tijela ili nadređenu osobu odmah
po prestanku razloga koji su onemogućili ranije obavješćivanje. Državni
službenik nema pravo na plaću za vrijeme neopravdane odsutnosti s rada.

\(4\) Fleksibilno radno vrijeme može se odobriti državnim službenicima
koji su roditelji ili posvojitelji djeteta do osme godine života ili
djeteta s poteškoćama u razvoju ili su pružatelji skrbi.

\(5\) Mogućnost fleksibilnog radnog vremena i rada s nepunim radnim
vremenom detaljnije uređuje Vlada uredbom.

Rad na izdvojenom mjestu rada i rad na daljinu

Članak 23.

\(1\) Državni službenik može obavljati poslove radnog mjesta na
izdvojenom mjestu rada i radom na daljinu.

\(2\) Rad na izdvojenom mjestu rada je rad kod kojeg državni službenik
poslove obavlja od kuće ili u drugom prostoru slične namjene u Republici
Hrvatskoj, koji je određen na temelju dogovora državnog službenika i
državnog tijela, a koji nije prostor državnog tijela.

\(3\) Rad na daljinu je rad koji se uvijek obavlja putem
informacijsko-komunikacijske tehnologije, pri čemu državno tijelo i
državni službenik utvrđuju pravo državnog službenika da samostalno
određuje gdje će taj rad obavljati u Republici Hrvatskoj, što može biti
promjenjivo i ovisiti o volji državnog službenika, zbog čega se takav
rad ne smatra radom na mjestu rada odnosno na izdvojenom mjestu rada u
smislu propisa o zaštiti na radu.

\(4\) Rad na izdvojenom mjestu rada i rad na daljinu može se obavljati
kao privremen ili povremen (hibridni model rada).

\(5\) Privremeni rad na izdvojenom mjestu rada ili rad na daljinu je rad
kod kojeg državni službenik u određenom razdoblju, a osobito u slučaju
roditelja djeteta do navršene osme godine života ili pružatelja skrbi
sukladno posebnom zakonu, obavlja poslove radnog mjesta na izdvojenom
mjestu rada ili radom na daljinu.

\(6\) Povremeni rad na izdvojenom mjestu rada ili rad na daljinu je rad
kod kojeg državni službenik određeni dio tjedna odnosno mjeseca obavlja
poslove radnog mjesta na izdvojenom mjestu rada ili radom na daljinu, a
preostali dio u prostoru državnog tijela.

\(7\) Državna tijela poticat će primjenu hibridnog modela rada u skladu
sa svojim organizacijskim i tehničkim uvjetima, osobito vodeći računa o
kvaliteti poslovanja, dostupnosti javnih usluga, informacijskoj
sigurnosti, zaštiti zdravlja i ravnoteži između poslovnog i privatnog
života.

\(8\) Poslovi koji su ovim ili drugim zakonom utvrđeni kao poslovi s
posebnim uvjetima rada odnosno poslovi na kojima, ni uz primjenu mjera
zaštite zdravlja i sigurnosti na radu, nije moguće zaštititi državnog
službenika od štetnih utjecaja ne smiju se obavljati radom na izdvojenom
mjestu rada ni radom na daljinu.

\(9\) U slučaju izvanrednih okolnosti nastalih zbog epidemije bolesti,
potresa, poplave, ekološkog incidenta i sličnih pojava čelnik državnog
tijela može, radi osiguranja redovitog obavljanja poslova državnog
tijela te zaštite zdravlja i sigurnosti državnih službenika i drugih
osoba, odrediti rad na izdvojenom mjestu rada za sve ili pojedine
državne službenike.

\(10\) Rad na izdvojenom mjestu rada i rad na daljinu detaljnije uređuje
Vlada uredbom.

Dužnost odbijanja ponuđenih darova

Članak 24.

Državnom službeniku zabranjeno je zahtijevati ili primati darove za
osobnu korist, korist obitelji ili organizacije radi povoljnog rješenja
predmeta upravnog ili drugog postupka.

Zabrana neopravdanog nagrađivanja drugih državnih službenika

Članak 25.

Državni službenik ne smije nuditi ni davati darove ili druge koristi
drugom državnom službeniku, njegovu srodniku, bračnom odnosno
izvanbračnom drugu ili životnom partneru odnosno neformalnom životnom
partneru radi ostvarivanja vlastite koristi.

Dužnost pružanja informacija

Članak 26.

Državni službenik dužan je pripremiti sve potrebne podatke o obavljenim
poslovima radi informiranja javnosti sukladno propisima kojima se
uređuje pravo na pristup informacijama.

Uporaba povjerene imovine

Članak 27.

Državni službenik obvezan je s dužnom pažnjom koristiti se imovinom koja
mu je povjerena u svrhu obavljanja njegovih dužnosti i ne smije ju
koristiti za postizanje osobnog interesa ili druge nezakonite
aktivnosti.

Dužnost etičnog ponašanja

Članak 28.

\(1\) Državni službenik mora se ponašati tako da ne umanji svoj ugled i
ugled državne službe te ne dovede u pitanje svoju nepristranost u
postupanju.

\(2\) Pravila ponašanja, komunikaciju i ostale standarde u državnoj
službi uređuje etičkim kodeksom Vlada.

Zabrana poticanja na političko organiziranje

Članak 29.

Državni službenik za vrijeme radnog vremena ne smije poticati ostale
državne službenike da se uključe u rad političke stranke.

Dužnost zamjene odsutnog državnog službenika

Članak 30.

\(1\) Državni službenik dužan je po nalogu čelnika tijela ili nadređene
osobe sukladno svojim sposobnostima, u interesu službe zamijeniti
privremeno odsutnog državnog službenika.

\(2\) Državni službenik iz stavka 1. ovoga članka mora ispunjavati
uvjete za raspored na radno mjesto odsutnog državnog službenika kojeg
zamjenjuje.

Dužnost izvršavanja naloga

Članak 31.

Državni službenik dužan je poslove obavljati u skladu sa zakonom, drugim
propisima i pravilima struke te izvršavati naloge čelnika tijela ili
nadređene osobe, koji se odnose na državnu službu, te bez posebnog
naloga obavljati zadatke radnog mjesta na koje je raspoređen.

Dužnost odbijanja naloga

Članak 32.

\(1\) Državni službenik dužan je odbiti izvršenje naloga koji je
nezakonit ili čije bi izvršenje bilo protivno pravilima struke i etičkom
kodeksu odnosno čije bi izvršenje moglo izazvati veću štetu ili naloga
čije bi izvršenje predstavljalo kazneno djelo ili prekršaj, te o tome
obavijestiti nadređenu osobu ili čelnika tijela.

\(2\) Državni službenik kome je naređeno izvršenje naloga s obilježjima
iz stavka 1. ovoga članka dužan je postupiti na sljedeći način:

a\) pisano upozoriti davatelja naloga da je nalog nezakonit, da bi
izvršenje naloga bilo protivno pravilima struke i etičkom kodeksu, da bi
izvršenje naloga moglo izazvati veću štetu ili da bi izvršenje naloga
predstavljalo kazneno djelo ili prekršaj

b\) u slučaju ponovljenog naloga, zahtijevati od davatelja naloga pisanu
potvrdu o ponavljanju naloga s preciznim sadržajem naloga i s njegovim
potpisom

c\) ako nalog bude potvrđen, državni službenik će o tome obavijestiti
osobu neposredno nadređenu davatelju naloga i, ako nalog ne zahtijeva
počinjenje kaznenog djela ili prekršaja, izvršiti nalog. Ako je nalog
potpisao ministar ili drugi čelnik tijela državne uprave, državni
službenik će o nalogu pisano obavijestiti Vladu.

\(3\) Državni službenik ne odgovara za štetu koja nastane izvršenjem
naloga ako je postupio u skladu sa stavkom 2. ovoga članka.

\(4\) Državni službenik ne smije biti pozvan na odgovornost zbog
postupanja sukladno stavku 2. ovoga članka.

\(5\) Državni službenik ne smije izvršiti nalog čije bi izvršenje
predstavljalo kazneno djelo ili prekršaj, iako je nalog ponovljen i
potvrđen sukladno stavku 2. ovoga članka, jer u protivnom odgovara
zajedno s nadređenom osobom ili čelnikom tijela koji je nalog izdao.

Mogućnost odbijanja naloga

Članak 33.

\(1\) Državni službenik može odbiti izvršenje naloga ili provođenje
odluka koje bi:

a\) uključivale nanošenje štete njegovim legitimnim pravima i interesima

b\) predstavljale opasnost za njegovo zdravlje

c\) tražile viši stupanj stručnog znanja od onog kojeg ima državni
službenik kojem je nalog upućen.

\(2\) Odbijanje izvršenja zadataka koji bi mogli predstavljati prijetnju
zdravlju nije dopušteno u onim poslovima koji podrazumijevaju izlaganje
opasnosti za zdravlje i za koje su zakonom utvrđeni posebni uvjeti rada.

#### 4. SUKOB INTERESA

Zabrana otvaranja obrta ili osnivanja pravne osobe

Članak 34.

Državnom službeniku nije dozvoljeno otvaranje obrta ili obiteljskog
poljoprivrednoga gospodarstva te osnivanje trgovačkog društva ili druge
pravne osobe u području djelatnosti na kojem je zaposlen kao državni
službenik ili u području u kojem obavlja nadzor.

Mogućnost obavljanja dodatnog posla

Članak 35.

\(1\) Državni službenik može izvan redovitoga radnog vremena, nakon
prethodno pribavljenog odobrenja čelnika državnog tijela ili osobe koju
on za to ovlasti, obavljati poslove ili pružati usluge pravnoj osobi,
fizičkoj osobi ili obiteljskom poljoprivrednom gospodarstvu samo ako nad
tim djelatnostima odnosno nad radom te pravne osobe, fizičke osobe ili
obiteljskog poljoprivrednoga gospodarstva državno tijelo u kojemu je u
službi ne obavlja nadzor ili ako takav rad nije zabranjen posebnim
zakonom te ne predstavlja sukob interesa ili prepreku za uredno
obavljanje redovitih zadataka niti šteti ugledu državne službe.

\(2\) Odobrenje iz stavka 1. ovoga članka nije potrebno za objavljivanje
stručnih članaka i autorskih publikacija odnosno za obavljanje poslova
povremenog predavača na stručnim seminarima i savjetovanjima.

\(3\) O zahtjevu državnog službenika za davanje odobrenja iz stavka 1.
ovoga članka čelnik tijela ili osoba koju on za to ovlasti odlučuje
odlukom.

Dužnost prijavljivanja mogućeg sukoba interesa

Članak 36.

\(1\) Državni službenik dužan je pisanim putem obavijestiti nadređenu
osobu o financijskom ili drugom interesu koji on, njegov bračni ili
izvanbračni drug, životni partner odnosno neformalni životni partner,
dijete ili roditelj može imati u odlukama tijela u kojem radi.

\(2\) Državni službenik dužan je pisanim putem obavijestiti nadređenu
osobu o fizičkim i pravnim osobama te obiteljskom poljoprivrednom
gospodarstvu s kojim je bio u poslovnom odnosu u razdoblju od dvije
godine prije prijma u službu, a prema kojima tijelo u kojem radi obavlja
upravne poslove.

\(3\) Državni službenik dužan je pisanim putem obavijestiti nadređenu
osobu o vlasništvu dionica i obveznica ili financijskim i drugim
interesima u trgovačkim društvima prema kojima tijelo u kojem radi
obavlja upravne poslove, a što bi moglo predstavljati uzrok sukoba
interesa.

\(4\) Na dan početka rada u državnom tijelu državni službenik dužan je
pisanim putem obavijestiti nadređenu osobu obavlja li njegov bračni ili
izvanbračni drug, životni partner odnosno neformalni životni partner,
dijete ili roditelj najviše dužnosti u strukovnom udruženju, trgovačkom
društvu ili drugoj pravnoj osobi koja je u poslovnom odnosu s tijelom u
kojem državni službenik preuzima dužnost ili ono nad njima obavlja
nadzor.

\(5\) Nadređena osoba ispitat će okolnosti navedene u pisanoj obavijesti
iz stavaka 1. -- 4. ovoga članka i o tome obavijestiti čelnika tijela.
Ako te okolnosti dovode ili mogu dovesti do sukoba interesa, čelnik
tijela donijet će odluku o izuzimanju državnog službenika od rada na
određenim poslovima.

\(6\) Odluka o izuzimanju državnog službenika od rada na određenim
poslovima unosi se u osobni dosje državnog službenika.

Sudjelovanje u radu trgovačkog društva ili drugih pravnih osoba

Članak 37.

\(1\) Državni službenik ne smije biti član upravnog ili nadzornog tijela
trgovačkog društva ako nad njim tijelo u kojem je zaposlen obavlja
nadzor.

\(2\) Iznimno od stavka 1. ovoga članka, državni službenik može biti
član upravnog ili nadzornog tijela trgovačkog društva ako je imenovan na
prijedlog državnog tijela u kojem je zaposlen sukladno posebnom propisu.

\(3\) U okviru obavljanja službenih dužnosti državni službenik ne smije
provoditi nadzor nad trgovačkim društvom ili drugom pravnom osobom u
čijem radu sudjeluje.

Potpisivanje izjave o nepostojanju sukoba interesa

Članak 38.

\(1\) Na dan početka rada u državnom tijelu državni službenik dužan je
dati pisanu izjavu kojom potvrđuje da se ne nalazi u sukobu interesa u
smislu članaka 34. -- 37. ovoga Zakona.

\(2\) Državni službenik dužan je dati novu izjavu iz stavka 1. ovoga
članka u slučaju promjene okolnosti koje dovode ili mogu dovesti do
sukoba interesa propisanih ovim Zakonom.

\(3\) Izjave iz stavaka 1. i 2. ovoga članka ulažu se u osobni dosje
državnog službenika.

Zabrana donošenja pojedinih odluka

Članak 39.

\(1\) Državni službenik ne smije donositi odluke odnosno sudjelovati u
donošenju odluka koje utječu na njegov financijski ili drugi interes.

\(2\) Državni službenik ne smije donositi odluke odnosno sudjelovati u
donošenju odluka koje utječu na financijski ili drugi interes:

a\) njegova bračnog ili izvanbračnog druga, životnog partnera ili
neformalnog životnog partnera, djeteta ili roditelja

b\) fizičkih ili pravnih osoba te obiteljskog poljoprivrednoga
gospodarstva s kojim ostvaruje ili je ostvarivao službene ili poslovne
kontakte u posljednje dvije godine

c\) fizičkih ili pravnih osoba te obiteljskog poljoprivrednoga
gospodarstva koji su u posljednjih pet godina financirali njegovu
izbornu kampanju

d\) fizičke ili pravne osobe te obiteljskog poljoprivrednoga
gospodarstva u koje se državni službenik namjerava zaposliti

e\) udruženja ili pravne osobe u kojoj je na mjestu upravitelja ili
člana upravnog odbora

f\) fizičke ili pravne osobe te obiteljskog poljoprivrednoga
gospodarstva čiji je predstavnik, zakonski zastupnik ili stečajni
upravitelj

g\) fizičke ili pravne osobe te obiteljskog poljoprivrednoga
gospodarstva s kojim je državni službenik, njegov bračni drug ili
izvanbračni drug, životni partner odnosno neformalni životni partner,
dijete ili roditelj u sporu ili je njihov dužnik.

### GLAVA III. ODLUČIVANJE U DRŽAVNOJ SLUŽBI

#### 1. UPRAVLJANJE U DRŽAVNOJ SLUŽBI

Tijelo državne uprave nadležno za službeničke odnose

Članak 40.

Tijelo državne uprave nadležno za službeničke odnose odgovorno je za
provedbu ovoga Zakona, prati stanje i predlaže mjere za razvoj državne
službe i obavlja nadzor nad provedbom ovoga Zakona.

Ustrojstvene jedinice nadležne za upravljanje i razvoj ljudskih
potencijala

Članak 41.

\(1\) Državna tijela u kojima je zaposleno 50 ili više državnih
službenika i namještenika ustrojavaju unutarnje ustrojstvene jedinice
nadležne za upravljanje i razvoj ljudskih potencijala (u daljnjem
tekstu: jedinica za ljudske potencijale).

\(2\) Jedinica za ljudske potencijale:

a\) obavlja stručne i upravne poslove vezane za upravljanje i razvoj
ljudskih potencijala

b\) provodi analizu radne opterećenosti i priprema prijedlog plana
zapošljavanja u državnu službu

c\) priprema kompetencijski model i izrađuje profile radnih mjesta u
državnom tijelu

d\) planira razvoj ljudskih potencijala u državnom tijelu, procjenjuje
potrebe izobrazbe u državnom tijelu te obavlja stručne poslove vezane za
izobrazbu državnih službenika i namještenika

e\) izrađuje izvješća o popunjenosti radnih mjesta na temelju rodne
zastupljenosti i predlaže odgovarajuće mjere za osiguranje uravnotežene
rodne zastupljenosti u državnom tijelu, a osobito na rukovodećim radnim
mjestima

f\) vodi evidencije državnih službenika i namještenika i redovito unosi
nove podatke o zaposlenima u Registar zaposlenih u državnoj službi i
javnim službama i ostale propisane evidencije

g\) sudjeluje u provedbi postupka prijma u državnu službu.

\(3\) U državnim tijelima u kojima je zaposleno manje od 50 državnih
službenika i namještenika poslove upravljanja i razvoja ljudskih
potencijala obavlja pojedini državni službenik u skladu s pravilnikom o
unutarnjem redu ili državno tijelo utvrđeno posebnim propisima.

#### 2. ODLUČIVANJE O PRAVIMA I OBVEZAMA DRŽAVNIH SLUŽBENIKA

Rješenja i odluke

Članak 42.

\(1\) Odlučivanje o prijmu u državnu službu, rasporedu na radno mjesto,
premještaju, napredovanju, plaći, produženju roka za polaganje državnog
ispita, stavljanju na raspolaganje te prestanku državne službe upravna
je stvar o kojoj odlučuje rješenjem čelnik tijela ili službena osoba u
čijem je opisu poslova rješavanje o upravnoj stvari, sukladno propisima
o ustrojstvu državnog tijela.

\(2\) Na odlučivanje o pravima i obvezama iz državne službe, osim onih
iz stavka 1. ovoga članka, odgovarajuće se primjenjuju odredbe općeg
propisa o radu kojima se uređuje ostvarivanje prava i obveza iz radnog
odnosa.

\(3\) Protiv rješenja iz stavka 1. ovoga članka državni službenik može
izjaviti žalbu Odboru za državnu službu u roku od 15 dana od dana
dostave rješenja.

\(4\) Žalba ne odgađa izvršenje rješenja o prijmu u državnu službu na
određeno vrijeme, rasporedu na radno mjesto, plaći, premještaju,
napredovanju, stavljanju na raspolaganje, otkazu državnom službeniku
koji nije zadovoljio na probnom radu, prestanku državne službe po sili
zakona te prestanku državne službe istekom roka.

\(5\) Protiv rješenja Odbora za državnu službu državno tijelo i državni
službenik mogu pokrenuti upravni spor u roku od 30 dana od dana dostave
rješenja.

#### 3. ODBOR ZA DRŽAVNU SLUŽBU

Članak 43.

\(1\) Odbor za državnu službu osniva se kao neovisno tijelo za
rješavanje žalbi sukladno odredbama ovoga Zakona.

\(2\) Sjedište Odbora za državnu službu je pri tijelu državne uprave
nadležnom za službeničke odnose.

\(3\) U obavljanju svojih poslova Odbor za državnu službu koristi se
pečatom s grbom Republike Hrvatske.

\(4\) Na sadržaj zaglavlja akata Odbora za državnu službu primjenjuju se
propisi kojima se uređuje sadržaj zaglavlja akata tijela državne uprave.

\(5\) Uredske i druge administrativne poslove za Odbor za državnu službu
obavlja tijelo državne uprave nadležno za službeničke odnose.

Imenovanje članova Odbora za državnu službu

Članak 44.

\(1\) Članove Odbora za državnu službu imenuje Vlada na temelju javnog
natječaja na vrijeme od pet godina. Članovi Odbora moraju biti
diplomirani pravnici odnosno sveučilišni magistri prava.

\(2\) Odbor za državnu službu ima predsjednika kojeg imenuje Vlada iz
reda članova Odbora za državnu službu. Do imenovanja predsjednika Odbora
za državnu službu Vlada može za obavljanje poslova predsjednika Odbora
ovlastiti člana Odbora najduže do šest mjeseci.

\(3\) Protiv rješenja o imenovanju iz stavaka 1. i 2. ovoga članka nije
dopuštena žalba, ali se može pokrenuti upravni spor.

\(4\) Predsjednik i član Odbora za državnu službu imaju položaj državnih
službenika, a prava i obveze iz državne službe ostvaruju u tijelu
državne uprave nadležnom za službeničke odnose.

\(5\) Na ocjenjivanje učinkovitosti rada predsjednika i članova Odbora
za državnu službu odgovarajuće se primjenjuje odredba članka 96. stavka
2. ovoga Zakona.

\(6\) Predsjedniku i članu Odbora za državnu službu za vrijeme trajanja
mandata miruju prava i obveze iz službe u državnom tijelu u kojem su
bili u službi prije imenovanja.

\(7\) Vlada uredbom propisuje broj članova, uvjete za imenovanje, način
imenovanja, ustrojstvo i način rada Odbora za državnu službu.

Nepristranost i neovisnost članova Odbora za državnu službu

Članak 45.

\(1\) Predsjednik i članovi Odbora za državnu službu neovisni su u radu
i svoje zadaće obavljaju nepristrano i u skladu sa zakonom.

\(2\) Predsjednik i članovi Odbora za državnu službu ne smiju obavljati
drugu službu ili posao koji bi mogli utjecati na njihovu samostalnost,
nepristranost i neovisnost ili umanjiti njihov društveni ugled ili koji
su inače nespojivi s obnašanjem dužnosti u Odboru za državnu službu.

Razrješenje članova Odbora za državnu službu

Članak 46.

\(1\) Predsjednika i članove Odbora za državnu službu Vlada može
razriješiti:

-- na njihov osobni zahtjev

-- ako su proglašeni odgovornima za tešku povredu službene dužnosti

-- u slučaju prestanka državne službe na način propisan ovim Zakonom.

\(2\) Protiv rješenja o razrješenju iz stavka 1. ovoga članka nije
dopuštena žalba, ali se može pokrenuti upravni spor. Rješenje o
razrješenju mora biti obrazloženo.

\(3\) Razriješeni predsjednik Odbora za državnu službu ostaje u sastavu
Odbora u svojstvu člana ako ga Vlada istodobno nije razriješila i
dužnosti člana Odbora za državnu službu.

\(4\) Razriješeni član Odbora za državnu službu, kao i član Odbora za
državnu službu kojem je istekao rok na koji je imenovan imaju pravo
povratka na odgovarajuće radno mjesto u državnom tijelu u kojem su bili
u službi prije imenovanja za člana Odbora za državnu službu, a ako nisu
bili u državnoj službi, imaju pravo rasporeda na odgovarajuće radno
mjesto u tijelu državne uprave nadležnom za službeničke odnose, na
temelju zahtjeva koji su dužni podnijeti nadležnom tijelu u roku od 15
dana od dana razrješenja. Pri donošenju rješenja o rasporedu na
odgovarajuće radno mjesto vodit će se računa o stručnom znanju i radnom
iskustvu te kompetencijama dotadašnjeg člana Odbora za državnu službu.

\(5\) Nadležno državno tijelo dužno je donijeti rješenje o rasporedu iz
stavka 4. ovoga članka u roku od 15 dana od zaprimanja zahtjeva
razriješenog člana odnosno člana Odbora za državnu službu kojem je
istekao rok na koji je imenovan. Do donošenja tog rješenja dotadašnji
član Odbora za državnu službu ostvaruje prava iz službe u Odboru prema
dotadašnjem rješenju.

\(6\) Odredbe stavaka 3. do 5. ovoga članka ne odnose se na člana Odbora
za državnu službu koji je razriješen zbog prestanka državne službe na
način propisan ovim Zakonom.

### GLAVA IV. RADNA MJESTA U DRŽAVNOJ SLUŽBI

Nazivi radnih mjesta i uvjeti za raspored

Članak 47.

Nazive radnih mjesta u državnoj službi, uvjete za raspored,
klasifikaciju i vrednovanje radnih mjesta primjenom standardnih mjerila
za klasifikaciju i vrednovanje utvrđuje Vlada uredbom.

Kompetencijski model

Članak 48.

\(1\) Kompetencijski model je temelj za upravljanje ljudskim
potencijalima, a osobito pri planiranju zapošljavanja, rasporeda na
radno mjesto, napredovanja i utvrđivanja potreba za dodatnom izobrazbom
državnih službenika.

\(2\) Kompetencijski model priprema jedinica za ljudske potencijale u
suradnji s rukovodećim službenicima radi izrade profila radnih mjesta s
opisom, zastupljenošću te složenošću pojedinih poslova, kvalifikacijama
te potrebnim općim, specifičnim i rukovodećim kompetencijama.

\(3\) Kompetencijski model iz stavka 1. ovoga članka sastavni je dio
pravilnika o unutarnjem redu državnog tijela.

\(4\) Kompetencije su znanja, vještine, sposobnosti i odgovarajuća
ponašanja državnih službenika potrebna za uspješno obavljanje poslova
radnog mjesta.

\(5\) Opće kompetencije moraju imati svi državni službenici bez obzira
na vrstu i složenost poslova radnoga mjesta.

\(6\) Specifične kompetencije vezane su za pojedine skupine poslova koji
zahtijevaju stručno znanje i iskustvo u određenom području rada te
posebne vještine, sposobnosti i ponašanja potrebne za kvalitetno
obavljanje tih poslova.

\(7\) Rukovodeće kompetencije moraju imati državni službenici koji
upravljaju ustrojstvenom jedinicom ili državnim tijelom.

Pravilnik o unutarnjem redu

Članak 49.

\(1\) Pravilnikom o unutarnjem redu utvrđuju se radna mjesta u državnom
tijelu, potreban broj državnih službenika na svakom radnom mjestu i
uvjeti za raspored, potrebne kompetencije te druga pitanja od značaja za
organizaciju i način rada u državnom tijelu sukladno zakonu.

\(2\) Pravilnik o unutarnjem redu donosi čelnik tijela.

\(3\) Tijela državne uprave te uredi i druge stručne službe Vlade
obvezno dostavljaju prijedlog pravilnika o unutarnjem redu na prethodnu
suglasnost tijelu državne uprave nadležnom za službeničke odnose.

\(4\) Pravosudna tijela, stručna služba Državnog sudbenog vijeća i
stručna služba Državnoodvjetničkog vijeća obvezno dostavljaju prijedlog
pravilnika o unutarnjem redu na prethodnu suglasnost tijelu državne
uprave nadležnom za poslove pravosuđa.

\(5\) Ured predsjednika Republike Hrvatske, stručne službe Hrvatskoga
sabora, Ustavnog suda Republike Hrvatske, Pučkog pravobranitelja,
Pravobranitelja za djecu, Pravobranitelja za ravnopravnost spolova i
Pravobranitelja za osobe s invaliditetom, Državni ured za reviziju te
druga tijela koja se osnivaju za obavljanje državne službe dužni su
dostaviti pravilnik o unutarnjem redu tijelu državne uprave nadležnom za
službeničke odnose.

Radna mjesta rukovodećih državnih službenika\
koje imenuje Vlada

Članak 50.

\(1\) Na radna mjesta zamjenika državnog tajnika središnjeg državnog
ureda, glavnog tajnika ministarstva, zamjenika glavnog državnog
inspektora, ravnatelja i glavnog inspektora koji upravlja upravnom
organizacijom u sastavu ministarstva, zamjenika glavnog ravnatelja
državne upravne organizacije, glavnog tajnika državne upravne
organizacije, ravnatelja ureda Vlade, predstojnika Ureda potpredsjednika
Vlade, ravnatelja ureda, agencija, direkcija i drugih stručnih službi
koje Vlada osniva uredbom, službenike imenuje i razrješava Vlada na
prijedlog čelnika tijela, na temelju internog oglasa, na razdoblje od
četiri godine.

\(2\) Odlučivanje o imenovanju i razrješenju rukovodećih službenika iz
stavka 1. ovoga članka upravna je stvar.

\(3\) Ako se radna mjesta iz stavka 1. ovoga članka nisu mogla popuniti
putem internog oglasa, raspisat će se javni natječaj za imenovanje.

\(4\) Na mogućnost raspisivanja i provedbe javnog natječaja za
imenovanje rukovodećih državnih službenika odgovarajuće se primjenjuju
odredbe članka 59. stavaka 2. i 3. ovoga Zakona, u slučaju isteka
vremena na koje su imenovani dotadašnji službenici.

\(5\) Na dostavu rješenja o imenovanju odgovarajuće se primjenjuju
odredbe ovoga Zakona o dostavi rješenja o prijmu u državnu službu.
Protiv rješenja o imenovanju nije dopuštena žalba, ali se može pokrenuti
upravni spor.

\(6\) Do imenovanja rukovodećeg državnih službenika iz stavka 1. ovoga
članka Vlada može za obavljanje poslova rukovodećeg državnog službenika
ovlastiti najduže do šest mjeseci državnog službenika zatečenog u
državnoj službi.

\(7\) Rukovodećeg državnog službenika iz stavka 1. ovoga članka Vlada će
razriješiti:

1\. na osobni zahtjev

2\. ako je proglašen odgovornim za tešku povredu službene dužnosti

3\. nakon ukidanja ili promjene djelokruga ustrojstvene jedinice ili
državnog tijela kojim upravlja

4\. u slučaju prestanka državne službe na način propisan ovim Zakonom.

\(8\) Rješenje o razrješenju mora biti obrazloženo.

\(9\) Protiv rješenja o razrješenju nije dopuštena žalba, ali se može
pokrenuti upravni spor.

\(10\) Razriješeni rukovodeći državni službenik, kao i rukovodeći
državni službenik kojem je istekao rok na koji je imenovan rasporedit će
se na drugo odgovarajuće radno mjesto u istom državnom tijelu, za koje
ispunjavaju uvjete, vodeći računa o njihovu stručnom znanju i radnom
iskustvu te kompetencijama.

\(11\) Postupak raspisivanja i provedbe internog oglasa i javnog
natječaja za imenovanje rukovodećih državnih službenika iz stavaka 1. i
3. ovoga članka uređuje Vlada uredbom iz članka 75. ovoga Zakona.

Radna mjesta u kabinetu ministra

Članak 51.

\(1\) Državni službenici raspoređuju se na radna mjesta u kabinetu
ministra na određeno vrijeme najduže do dana prestanka mandata ministra.

\(2\) Na radno mjesto u kabinetu ministra može se rasporediti državni
službenik iz istog ili drugog državnog tijela. Na raspored državnog
službenika odgovarajuće se primjenjuju odredbe ovoga Zakona o
premještaju.

\(3\) Državni službenik drugog državnog tijela premješta se u kabinet
ministra, na određeno vrijeme, na temelju sporazuma čelnika državnih
tijela, a prava iz službe ostvaruje u državnom tijelu iz kojeg je
premješten.

\(4\) Za vrijeme privremenog premještaja državni službenik iz stavka 3.
ovoga članka ima pravo na povoljniju plaću, a državno tijelo iz kojeg je
službenik premješten ima pravo na povrat sredstava za plaću premještenog
službenika od državnog tijela u koje je službenik premješten.

\(5\) Nakon prestanka mandata ministra državni službenici iz stavka 1.
ovoga članka raspoređuju se na odgovarajuća radna mjesta u državnom
tijelu u kojem su radili do premještaja u kabinet ministra, za koja
ispunjavaju uvjete, vodeći računa o njihovu stručnom znanju i radnom
iskustvu te kompetencijama.

\(6\) Odredbe ovoga članka primjenjuju se na odgovarajući način na radna
mjesta u odgovarajućoj ustrojstvenoj jedinici Ureda predsjednika
Republike Hrvatske, Uredu predsjednika Hrvatskoga sabora, Uredu
predsjednika Vlade, Uredu potpredsjednika Hrvatskoga sabora, Uredu
potpredsjednika Vlade koji nije čelnik ministarstva i kabinetu državnog
tajnika središnjeg državnog ureda.

Uvjeti za prijam u državnu službu i raspored na radno mjesto

Članak 52.

\(1\) Osoba koja se prima u državnu službu mora:

a\) imati odgovarajuću razinu obrazovanja

b\) imati radno iskustvo na odgovarajućim poslovima, osim u slučaju
prijma vježbenika

c\) biti zdravstveno sposobna za obavljanje poslova radnog mjesta na
koje se prima

d\) imati hrvatsko državljanstvo, ako ovim zakonom nije drukčije
propisano.

\(2\) U državnu službu može se primiti državljanin države članice
Europskog gospodarskog prostora ili Švicarske Konfederacije koji zna
hrvatski jezik i latinično pismo.

\(3\) U državnu službu može se primiti državljanin treće zemlje, uz
prethodno odobrenje tijela državne uprave nadležnog za službeničke
odnose, ako zna hrvatski jezik i latinično pismo i ima odobren boravak
na temelju kojeg može raditi bez dozvole za boravak i rad, sukladno
posebnom zakonu.

\(4\) Državljanin države članice Europskoga gospodarskog prostora ili
Švicarske Konfederacije i državljanin treće zemlje ne mogu se primiti u
državnu službu na poslove iz članka 4. stavka 2. ovoga Zakona.

\(5\) Osim uvjeta iz stavka 1. ovoga članka posebnim zakonom, uredbom
ili pravilnikom o unutarnjem redu državnog tijela mogu se propisati
potrebne kompetencije i drugi uvjeti za prijam u državnu službu i
raspored na radno mjesto.

Radno iskustvo na odgovarajućim poslovima

Članak 53.

\(1\) U smislu ovoga Zakona radno iskustvo na odgovarajućim poslovima je
radno iskustvo ostvareno u državnoj službi ili u radnom odnosu izvan
državne službe u istoj razini obrazovanja i struci koja je uvjet za
raspored na radno mjesto.

\(2\) U radno iskustvo na odgovarajućim poslovima uračunava se vrijeme
stručnog osposobljavanja za rad bez zasnivanja radnog odnosa i vrijeme
obavljanja poslova na temelju ugovora iz članka 5. ovoga Zakona.

Zapreke za prijam u državnu službu

Članak 54.

U državnu službu ne može biti primljena osoba:

a\) protiv koje se vodi kazneni postupak po službenoj dužnosti ili koja
je proglašena krivom za kazneno djelo za koje se kazneni postupak vodi
po službenoj dužnosti, osim za kazneno djelo koje se odnosi na sigurnost
prometa pod uvjetom da za to kazneno djelo nije osuđena na bezuvjetnu
kaznu zatvora

b\) kojoj je prestala državna služba zbog teške povrede službene
dužnosti, u razdoblju od četiri godine od prestanka državne službe

c\) kojoj je prestala državna služba izvanrednim otkazom, u razdoblju od
četiri godine od prestanka državne službe

d\) kojoj je prestala državna služba zbog toga što nije zadovoljila na
probnom radu, u razdoblju od dvije godine od prestanka državne službe

e\) kojoj je prestala državna služba jer je ocijenjena ocjenom »ne
zadovoljava«, u razdoblju od dvije godine od prestanka državne službe

f\) kojoj je odlukom službeničkog suda izrečena zabrana prijma u državnu
službu sukladno ovom Zakonu, u razdoblju za koje je zabrana izrečena.

Zabrana rasporeda državnih dužnosnika na radna mjesta državnih
službenika

Članak 55.

Državni dužnosnici ne mogu biti raspoređeni na radna mjesta državnih
službenika bez provedenog postupka zapošljavanja u državnu službu iz
članka 57. stavka 2. točaka b) i c) ovoga Zakona, ako posebnim zakonom
nije drukčije propisano.

### GLAVA V. POPUNJAVANJE RADNIH MJESTA

NAČINI POPUNJAVANJA RADNIH MJESTA

Popunjavanje radnih mjesta

Članak 56.

\(1\) Slobodna radna mjesta u državnim tijelima popunjavaju se
zapošljavanjem, napredovanjem, premještajem ili rasporedom državnog
službenika u skladu s ovim Zakonom.

\(2\) Javnim natječajem obvezno je popunjavanje radnih mjesta za koja je
to zakonom izrijekom propisano i kod prijma vježbenika.

#### 1. ZAPOŠLJAVANJE

Provedba zapošljavanja

Članak 57.

\(1\) Zapošljavanje se provodi u Centraliziranom sustavu za
zapošljavanje.

\(2\) Zapošljavanje se provodi putem:

a\) internog oglasa

b\) zapošljavanja iz baze kandidata za rad u državnoj službi

c\) javnog natječaja.

\(3\) Odredbe ovoga Zakona o internom oglasu ne odnose se na
zapošljavanje policijskih službenika i službenika pravosudne policije te
zapošljavanje na određeno vrijeme.

Centralizirani sustav za zapošljavanje

Članak 58.

\(1\) Centralizirani sustav za zapošljavanje je informacijski sustav u
kojem se planira zapošljavanje, podnose prijave na interni oglas i javni
natječaj i provodi testiranje kandidata elektroničkim putem, pozivaju
kandidati na intervju, objavljuje odluka o izboru kandidata u postupku
internog oglasa i rješenje o prijmu u državnu službu, vodi baza podataka
o kandidatima za rad u državnoj službi i baza podataka o kandidatima u
postupku internog oglasa i javnog natječaja te obavljaju drugi poslovi
vezani za zapošljavanje u državnoj službi.

\(2\) Centralizirani sustav za zapošljavanje dostupan je putem mrežnih
stranica tijela državne uprave nadležnog za službeničke odnose.

\(3\) Interni oglas, javni poziv za iskaz interesa za rad u državnoj
službi i javni natječaj za prijam u državnu službu te rješenja o prijmu
u državnu službu i odluke o izboru kandidata objavljeni u
Centraliziranom sustavu za zapošljavanje javno su dostupni.

\(4\) Tijelo državne uprave nadležno za službeničke odnose je voditelj
obrade osobnih podataka u Centraliziranom sustavu za zapošljavanje.

Pretpostavke za zapošljavanje

Članak 59.

\(1\) Postupak zapošljavanja može se pokrenuti ako:

a\) postoji slobodno radno mjesto predviđeno pravilnikom o unutarnjem
redu

b\) je popunjavanje radnog mjesta predviđeno planom zapošljavanja u
državnoj službi

c\) su osigurana financijska sredstva.

\(2\) Iznimno od stavka 1. točke a) ovoga članka, postupak zapošljavanja
može se pokrenuti i prije nego što radno mjesto postane slobodno, ako je
prije pokretanja postupka postalo izvršno rješenje o prestanku službe
dotadašnjem državnom službeniku, neovisno o danu prestanka službe.

\(3\) Kandidat izabran u postupku javnog natječaja raspisanog u skladu
sa stavkom 2. ovoga članka ne može početi raditi prije nego što radno
mjesto postane slobodno.

\(4\) Postupak zapošljavanja može se provesti neovisno o planu
zapošljavanja u državnoj službi u slučaju:

a\) prijma na određeno vrijeme radi obavljanja privremenih poslova ili
poslova čiji se opseg privremeno povećao, a koji se nisu mogli
predvidjeti u vrijeme donošenja plana zapošljavanja te radi zamjene duže
vrijeme odsutnog državnog službenika

b\) popunjavanja radnog mjesta koje je ostalo upražnjeno odlaskom
državnog službenika iz državnog tijela tijekom tekuće kalendarske godine
ili u prosincu prethodne godine.

\(5\) Tijelo državne uprave nadležno za službeničke odnose neće
raspisati interni oglas i javni natječaj za zapošljavanje iz stavka 4.
ovoga članka ako nisu ispunjeni uvjeti za zapošljavanje.

Plan zapošljavanja u državnoj službi

Članak 60. (na snazi od 01.06.2024.)

\(1\) Planom zapošljavanja utvrđuju se potrebe zapošljavanja u državnim
tijelima na neodređeno i određeno vrijeme, broj državnih službenika i
radna mjesta u državnim tijelima koja se planiraju popuniti
zapošljavanjem te se utvrđuje broj vježbenika.

\(2\) Plan zapošljavanja u državnu službu donosi se u pravilu za
kalendarsku godinu. Plan zapošljavanja može se donijeti za razdoblje od
dvije ili tri godine.

\(3\) Planom zapošljavanja u državnoj službi utvrđuje se i popunjenost
radnih mjesta u državnim tijelima pripadnicima nacionalnih manjina i
planira zapošljavanje potrebnog broja pripadnika nacionalnih manjina
radi ostvarivanja njihove zastupljenosti sukladno ustavnom zakonu kojim
se uređuju prava nacionalnih manjina i posebnom zakonu.

\(4\) Planom zapošljavanja u državnoj službi utvrđuje se i popunjenost
radnih mjesta u državnom tijelu osoba s invaliditetom i planira
zapošljavanje osoba s invaliditetom sukladno posebnom zakonu.

Donošenje plana zapošljavanja u državnoj službi

Članak 61. (na snazi od 01.06.2024.)

\(1\) Državna tijela pripremaju prijedlog plana zapošljavanja u vrijeme
pripreme državnog proračuna za sljedeću kalendarsku godinu, na temelju
potreba službe i analize radne opterećenosti.

\(2\) Plan zapošljavanja u državnoj službi može se dopuniti tijekom
kalendarske godine na koju se odnosi.

\(3\) Prijedlog plana iz stavka 1. ovoga članka dostavlja se na
prethodnu suglasnost tijelu državne uprave nadležnom za financije i
tijelu državne uprave nadležnom za službeničke odnose.

\(4\) Po dobivanju prethodne suglasnosti tijela državne uprave iz stavka
2. ovoga članka čelnik tijela državne uprave nadležnog za službeničke
odnose donosi plan zapošljavanja u državnoj službi.

\(5\) Plan zapošljavanja u državnoj službi objavljuje se na mrežnim
stranicama tijela državne uprave nadležnog za službeničke odnose, u
Centraliziranom sustavu za zapošljavanje.

Objava internog oglasa

Članak 62. (NN [155/23](https://www.zakon.hr/cms.htm?id=165730),
[85/24](https://www.zakon.hr/cms.htm?id=165727) - na snazi od
01.01.2026.)

\(1\) Tijelo državne uprave nadležno za službeničke odnose objavljuje
interni oglas za popunjavanje radnih mjesta na neodređeno vrijeme
utvrđenih planom zapošljavanja u državnoj službi te interni oglas za
popunjavanje radnih mjesta sukladno članku 59. stavku 4. ovoga Zakona.

\(2\) Interni oglas iz stavka 1. ovoga članka objavljuje se na mrežnim
stranicama tijela državne uprave nadležnog za službeničke odnose, u
Centraliziranom sustavu za zapošljavanje, a obavijest o tome objavljuje
se na mrežnim stranicama državnog tijela koje zapošljava.

\(3\) O objavljenom internom oglasu tijelo državne uprave nadležno za
službeničke odnose obavijestit će državne službenike na raspolaganju
Vladi.

\(4\) Na interni oglas prijave mogu podnijeti državni službenici,
službenici upravnih tijela jedinica lokalne i područne (regionalne)
samouprave i službenici javnih službi, zaposleni na neodređeno vrijeme,
koji ispunjavaju formalne uvjete za raspored na radno mjesto.

\(5\) Javne službe u smislu ovoga Zakona su ustanove i druge pravne
osobe u kojima su plaće zaposlenih propisane posebnim zakonom o plaćama
u državnoj službi i javnim službama.

\(6\) Prijave na interni oglas podnose se u roku od 15 dana od dana
objave internog oglasa.

Provedba internog oglasa

Članak 63. (NN [155/23](https://www.zakon.hr/cms.htm?id=165730),
[85/24](https://www.zakon.hr/cms.htm?id=165727) - na snazi od
01.01.2026.)

\(1\) Postupak internog oglasa provodi povjerenstvo koje imenuje čelnik
tijela koje zapošljava.

\(2\) Povjerenstvo iz stavka 1. ovoga članka utvrđuje listu kandidata
koji ispunjavaju formalne uvjete i provodi strukturirani intervju s
kandidatima.

\(3\) Kandidati s liste iz stavka 2. ovoga članka pozivaju se na
strukturirani intervju radi utvrđivanja njihovih kompetencija, stečenog
radnog iskustva u odgovarajućem upravnom ili stručnom području i
motivacije za rad.

\(4\) Za izabranog kandidata u postupku internog oglasa donosi se odluka
o izboru na radno mjesto, koja se objavljuje u Centraliziranom sustavu
za zapošljavanje. Odluka se smatra dostavljenom svim kandidatima osmoga
dana od dana objave.

\(5\) Protiv odluke iz stavka 4. ovoga članka nezadovoljni kandidat može
podnijeti prigovor čelniku tijela, u roku od osam dana od dana dostave
odluke.

\(6\) Državno tijelo koje je izabralo kandidata u postupku internog
oglasa dužno je o tome obavijestiti državno tijelo odnosno upravno
tijelo jedinice lokalne i područne (regionalne) samouprave ili javnu
službu u kojoj je službenik zaposlen.

\(7\) Službenik počinje s radom na radnom mjestu na koje je izabran u
skladu sa sporazumom čelnika tijela odnosno javne službe u kojoj radi i
čelnika državnog tijela koje zapošljava, a ako se ne postigne sporazum,
službenik počinje s radom istekom roka od 30 dana od dana obavijesti o
izboru kandidata.

\(8\) Službeniku prestaje rad u državnom tijelu odnosno upravnom tijelu
jedinice lokalne i područne (regionalne) samouprave ili javnoj službi u
kojoj je do tada radio danom početka rada na radnom mjestu na koje je
izabran putem internog oglasa.

\(9\) Postupak internog oglasa provodi se u roku od tri mjeseca od dana
objave internog oglasa.

\(10\) Postupak internog oglasa obustavit će se u slučaju kada se u roku
određenom internim oglasom nije prijavio nijedan kandidat ili
prijavljeni kandidati ne ispunjavaju formalne uvjete za raspored na
radno mjesto ili kandidati nisu postigli zadovoljavajuće rezultate na
provedenom intervjuu.

\(11\) Postupak internog oglasa može se obustaviti zbog bitno
promijenjenih okolnosti koje su nastale nakon raspisivanja internog
oglasa.

\(12\) Obavijest o obustavi postupka internog oglasa objavljuje se na
mrežnim stranicama tijela državne uprave nadležnog za službeničke
odnose, u Centraliziranom sustavu za zapošljavanje i na mrežnim
stranicama tijela koje zapošljava.

Zapošljavanje iz baze kandidata za rad u državnoj službi

Članak 64. (na snazi od 01.01.2026.)

\(1\) Ako se radno mjesto nije moglo popuniti putem internog oglasa,
državno tijelo pozvat će na intervju osobe s najboljim rezultatima iz
baze kandidata za rad u državnoj službi.

\(2\) Nakon provedenog intervjua, za izabranog kandidata donosi se
rješenje o prijmu u državnu službu, a ako je izabrani kandidat državni
službenik, donosi se rješenje o izboru kandidata.

\(3\) Na provedbu intervjua, izbor kandidata i donošenje rješenja u
postupku zapošljavanja iz baze kandidata za rad u državnoj službi
odgovarajuće se primjenjuju odredbe članaka 71., 72., 76. i 77. ovoga
Zakona.

Baza kandidata za rad u državnoj službi

Članak 65. (na snazi od 01.01.2026.)

\(1\) Najmanje jednom godišnje objavljuje se javni poziv za iskazivanje
interesa za rad u državnoj službi na radnim mjestima određenog profila
radi stvaranja baze kandidata za rad u državnoj službi.

\(2\) Javni poziv za iskaz interesa objavljuje tijelo državne uprave
nadležno za službeničke odnose, u Centraliziranom sustavu za
zapošljavanje.

\(3\) Na javni poziv za iskaz interesa prijave mogu podnijeti osobe koje
ispunjavaju formalne uvjete za raspored na radno mjesto određenog
profila.

\(4\) Kandidati koji su podnijeli prijavu na javni poziv za iskaz
interesa upućuju se na testiranje radi provjere kompetencija. Na
testiranje se odgovarajuće primjenjuju odredbe članaka 68. -- 70. ovoga
Zakona.

\(5\) Podaci o kandidatima koji su zadovoljili na provedenom testiranju
i ispunjavaju formalne uvjete za radno mjesto određenog profila vode se
u bazi kandidata za rad u državnoj službi.

\(6\) Podaci iz stavka 5. ovoga članka vode se u bazi kandidata za rad u
državnoj službi i vrijede tri godine od dana provedenog testiranja.

Raspisivanje i objava javnog natječaja

Članak 66. (na snazi od 01.07.2024.)

\(1\) Ako se radna mjesta u državnoj službi nisu mogla popuniti putem
internog oglasa ili zapošljavanjem iz baze kandidata za rad u državnoj
službi, tijelo državne uprave nadležno za službeničke odnose raspisat će
javni natječaj za prijam u državnu službu.

\(2\) Javni natječaj objavljuje se na mrežnim stranicama tijela državne
uprave nadležnog za službeničke odnose, u Centraliziranom sustavu za
zapošljavanje, a obavijest o tome objavljuje se na mrežnim stranicama
državnog tijela koje zapošljava.

Prijave na javni natječaj

Članak 67. (na snazi od 01.07.2024.)

\(1\) Prijave na javni natječaj podnose se elektroničkim putem u
Centralizirani sustav za zapošljavanje.

\(2\) Prijave na javni natječaj podnose se u roku od 15 dana od dana
objave javnog natječaja sukladno ovom Zakonu.

\(3\) Kandidat koji ima pravo prednosti pri zapošljavanju prema posebnom
zakonu dužan je u prijavi na javni natječaj pozvati se na to pravo i ima
prednost u odnosu na ostale kandidate samo pod jednakim uvjetima.

Testiranje kandidata

Članak 68. (na snazi od 01.07.2024.)

\(1\) Testiranje kandidata sastoji se od provjere kompetencija potrebnih
za obavljanje poslova radnog mjesta.

\(2\) U Centraliziranom sustavu za zapošljavanje provodi se testiranje
općih kompetencija i kompetencija specifičnih za radno mjesto, koje je
moguće provjeriti elektroničkim putem.

\(3\) Opće i specifične kompetencije koje nije moguće provjeriti
elektroničkim putem u Centraliziranom sustavu za zapošljavanje testiraju
se na odgovarajući način u državnom tijelu koje zapošljava.

\(4\) Rezultati testiranja iz stavaka 2. i 3. ovoga članka unose se u
Centralizirani sustav za zapošljavanje.

\(5\) Tijelo državne uprave nadležno za službeničke odnose nadležno je
za razvoj i provedbu postupka testiranja u Centraliziranom sustavu za
zapošljavanje.

\(6\) Čelnik tijela državne uprave nadležnog za službeničke odnose
imenuje osobe za razvoj i izradu materijala za testiranje kandidata.

Rezultati testiranja

Članak 69. (na snazi od 01.07.2024.)

\(1\) Rezultati provjere kompetencija vode se u Centraliziranom sustavu
za zapošljavanje i vrijede tri godine od provedenog testiranja i mogu se
koristiti u drugim postupcima i načinima zapošljavanja.

\(2\) Kandidatu kojem su provjerene odgovarajuće kompetencije u
razdoblju iz stavka 1. ovoga članka ne moraju se ponovno testirati iste
kompetencije u drugim postupcima zapošljavanja, ali kandidat ima pravo
zatražiti ponovno testiranje kompetencija te mu se u obzir uzima
rezultat ostvaren na posljednjem testiranju.

Prigovor u postupku testiranja

Članak 70. (na snazi od 01.07.2024.)

\(1\) Kandidat u postupku testiranja može izjaviti prigovor zbog
procesnih ili tehničkih poteškoća pri radu u Centraliziranom sustavu za
zapošljavanje, koje nije sam prouzročio, te zbog nepravilnosti u
testiranju.

\(2\) Prigovor se podnosi u Centraliziranom sustavu za zapošljavanje
tijelu državne uprave nadležnom za službeničke odnose u roku od tri dana
od dana provedenog testiranja.

\(3\) Ako je prigovor osnovan, otklonit će se utvrđene nepravilnosti i
kandidat pozvati na ponovno testiranje.

Intervju

Članak 71. (na snazi od 01.07.2024.)

\(1\) Za kandidate koji su ostvarili najbolje rezultate na testiranju
provjerava se ispunjavanje formalnih uvjeta iz javnog natječaja.

\(2\) Kandidati koji su ostvarili najbolje rezultate na testiranju, a
ispunjavaju formalne uvjete iz javnog natječaja, pozivaju se na
intervju. Broj kandidata koji se poziva na intervju uredit će detaljnije
Vlada uredbom kojom se detaljnije uređuje postupak zapošljavanja.

\(3\) Intervju provodi komisija čije članove imenuje čelnik državnog
tijela koje provodi zapošljavanje.

\(4\) Kandidatima iz stavka 1. ovoga članka koji ne ispunjavaju formalne
uvjete iz javnog natječaja dostavlja se obavijest da se ne smatraju
kandidatima u postupku.

Izbor kandidata

Članak 72. (na snazi od 01.07.2024.)

\(1\) Izbor kandidata u postupku javnog natječaja obavlja se između
kandidata koji su postigli najbolje rezultate na provedenom testiranju i
intervjuu. Ako je provedeno psihološko testiranje, pri izboru kandidata
uzet će se u obzir i psihološka procjena kandidata.

\(2\) Izbor kandidata obavlja se najkasnije u roku od tri mjeseca od
dana objave javnog natječaja, a rok se može produžiti u slučaju
popunjavanja radnih mjesta kod kojih je propisana obvezna sigurnosna
provjera, za vrijeme trajanja sigurnosne provjere.

Obustava postupka javnog natječaja

Članak 73. (na snazi od 01.07.2024.)

\(1\) Postupak javnog natječaja obustavit će se u slučaju kada se u roku
određenom javnim natječajem nije prijavio nijedan kandidat ili
prijavljeni kandidati ne ispunjavaju formalne uvjete za prijam i
raspored na radno mjesto ili kandidati nisu postigli zadovoljavajuće
rezultate na provedenom testiranju ili intervjuu ili za koje je na
psihološkoj procjeni utvrđeno da nemaju sposobnosti za obavljanje
poslova radnog mjesta.

\(2\) Postupak javnog natječaja može se obustaviti zbog bitno
promijenjenih okolnosti koje su nastale nakon raspisivanja javnog
natječaja.

\(3\) Obavijest o obustavi postupka javnog natječaja objavljuje se na
mrežnim stranicama tijela državne uprave nadležnog za službeničke
odnose, u Centraliziranom sustavu za zapošljavanje i na mrežnim
stranicama tijela koje zapošljava.

Prijam u službu na temelju ugovora o stipendiranju ili školovanju

Članak 74.

Na popunjavanje radnog mjesta osobe koja je na temelju ugovora o
stipendiranju ili školovanju u obvezi raditi određeno vrijeme u državnoj
službi ne primjenjuju se odredbe o internom oglasu, zapošljavanju iz
baze kandidata za rad u državnoj službi i javnom natječaju.

Detaljnije uređivanje postupka zapošljavanja

Članak 75.

Planiranje zapošljavanja u državnoj službi, način raspisivanja i
provedbe internog oglasa, javnog poziva za iskaz interesa za rad u
državnoj službi i javnog natječaja za prijam u državnu službu i
kompetencije koje će se testirati u Centraliziranom sustavu za
zapošljavanje te način raspisivanja i provedbe internog oglasa i javnog
natječaja za imenovanje rukovodećih državnih službenika koje imenuje
Vlada uredit će detaljnije Vlada uredbom.

Rješenje o prijmu u državnu službu

Članak 76.

\(1\) Osobe izabrane u postupku zapošljavanja primaju se u državnu
službu rješenjem čelnika tijela ili službene osobe u čijem je opisu
poslova rješavanje o tome, sukladno propisima o ustrojstvu državnih
tijela.

\(2\) Rješenje iz stavka 1. ovoga članka dostavlja se javnom objavom na
mrežnim stranicama tijela državne uprave nadležnog za službeničke
odnose, a dostava svim kandidatima smatra se obavljenom istekom osmoga
dana od dana javne objave. Javno objavljeno rješenje uklanja se s
mrežnih stranica nakon isteka roka od šest mjeseci od dana njegove
objave.

\(3\) Prilikom javne objave rješenja iz stavka 1. ovoga članka smiju se
učiniti javno dostupnima podaci o izabranom kandidatu koji se odnose na
naziv radnog mjesta, stručne kvalifikacije te ime, prezime i OIB
izabranog kandidata u provedenom postupku zapošljavanja, dok se svi
ostali osobni podaci koji nemaju veze s natječajem moraju na
odgovarajući način zaštititi.

\(4\) Protiv rješenja iz stavka 1. ovoga članka kandidat koji je
pristupio testiranju može izjaviti žalbu Odboru za državnu službu u roku
od 15 dana od dana dostave rješenja.

Rješenje o rasporedu na radno mjesto

Članak 77.

\(1\) Po izvršnosti rješenja o prijmu u državnu službu izabranog
kandidata donosi se rješenje o rasporedu na radno mjesto.

\(2\) U rješenju o rasporedu navode se podaci o kandidatu primljenom u
državnu službu (ime i prezime, OIB, razina obrazovanja i struka, ukupni
radni staž, radno iskustvo na odgovarajućim poslovima), radno mjesto na
koje se raspoređuje, vrijeme trajanja službe, trajanje probnog rada,
datum početka rada, podaci o plaći te podatak o položenom državnom
ispitu odnosno obvezi polaganja državnog ispita propisane razine za
radno mjesto na koje se raspoređuje i rok za polaganje državnog ispita
ako ga nije položio te podatak o drugim obvezama propisanima posebnim
zakonima.

\(3\) Osoba primljena u državnu službu postaje državni službenik danom
početka rada. Dan početka rada utvrđen rješenjem o rasporedu na radno
mjesto može se zbog opravdanih razloga odgoditi, a najduže za tri
mjeseca, o čemu se donosi posebno rješenje.

\(4\) Ako osoba primljena u državnu službu ne počne raditi određenog
dana odnosno u slučaju odustanka izabranog kandidata od prijma u državnu
službu, može se obaviti izbor između preostalih kandidata koji su na
provedenom testiranju i intervjuu ostvarili najbolje rezultate. Ako nema
kandidata koji su zadovoljili na intervjuu, može se provesti novi
intervju s drugim kandidatima koji su zadovoljili na testiranju i
ispunjavaju uvjete za to radno mjesto.

#### 2. PROBNI RAD

Obveza probnoga rada

Članak 78.

\(1\) Osobe se primaju u državnu službu na neodređeno vrijeme, ako ovim
Zakonom nije drukčije propisano, uz probni rad u trajanju od tri
mjeseca.

\(2\) Osobe sa završenim obrazovanjem određene razine i struke, bez
radnog iskustva na odgovarajućim poslovima ili s radnim iskustvom kraćim
od 12 mjeseci, primaju se u državnu službu kao vježbenici.

\(3\) Za vježbenike probni rad (vježbenički staž) traje 12 mjeseci, s
tim da najranije tri mjeseca prije isteka probnoga rada mogu pristupiti
polaganju državnog ispita.

\(4\) Probni rad produžit će se za vrijeme korištenja plaćenog dopusta,
privremene nesposobnosti za rad odnosno za vrijeme korištenja rodiljnog,
očinskog, roditeljskog ili posvojiteljskog dopusta sukladno posebnom
zakonu.

Obavljanje probnog rada

Članak 79.

\(1\) Vježbenik se za vrijeme probnoga rada osposobljava za samostalni
rad za obavljanje poslova određenoga radnog mjesta, a može se radi
osposobljavanja uputiti i na rad u druge ustrojstvene jedinice istog ili
drugog državnog tijela.

\(2\) Čelnik tijela imenuje mentora vježbeniku koji daje upute i
smjernice vježbeniku u vezi s poslovima radnog mjesta na koje je
raspoređen.

\(3\) Za mentora se može imenovati osoba koja ima najmanje istu razinu
obrazovanja kao vježbenik te ispunjava ostale uvjete propisane uredbom
kojom se uređuje izobrazba državnih službenika.

\(4\) Mentor ima pravo na mjesečnu naknadu za svoj rad. Visinu naknade
određuje odlukom čelnik tijela državne uprave nadležnog za službeničke
odnose.

Ocjenjivanje probnog rada

Članak 80.

\(1\) Probni rad državnog službenika ocjenjuje se ocjenom:

a\) »zadovoljava«, kada se na osnovi rada i pokazanog znanja i
učinkovitosti državnog službenika može očekivati da će državni službenik
i dalje uspješno izvršavati poslove radnoga mjesta

b\) »ne zadovoljava«, kada se na osnovi rada i pokazanog znanja i
učinkovitosti državnog službenika ne može očekivati da će državni
službenik uspješno izvršavati poslove radnoga mjesta.

\(2\) Državnom službeniku koji na probnom radu nije zadovoljio, otkazuje
se državna služba, o čemu se donosi rješenje najkasnije u roku od 15
dana od dana isteka probnog rada.

\(3\) Državnom službeniku ne može se donijeti rješenje o prestanku
državne službe otkazom izvan roka iz stavka 2. ovoga članka.

#### 3. DRŽAVNA SLUŽBA NA ODREĐENO VRIJEME

Razlozi i trajanje državne službe na određeno vrijeme

Članak 81.

\(1\) Za obavljanje privremenih poslova ili poslova čiji se opseg
privremeno povećao, kao i radi zamjene duže vrijeme odsutnoga državnog
službenika, osobe se mogu primiti u državnu službu na određeno vrijeme
dok traju privremeni poslovi ili poslovi čiji se opseg privremeno
povećao odnosno do povratka odsutnoga državnog službenika.

\(2\) Prilikom prijma u državnu službu na određeno vrijeme radi
obavljanja privremenih poslova ili poslova čiji se opseg privremeno
povećao, državnog službenika se raspoređuje na odgovarajuće radno mjesto
iz pravilnika o unutarnjem redu, pod uvjetom da je radno mjesto
popunjeno punim brojem izvršitelja utvrđenim pravilnikom o unutarnjem
redu.

\(3\) U slučaju predvidivog trajanja službe na određeno vrijeme od
najmanje šest mjeseci osobe se primaju uz obvezni probni rad u trajanju
od dva mjeseca.

\(4\) Državna služba na određeno vrijeme za obavljanje privremenih
poslova ili poslova čiji se opseg privremeno povećao može trajati
najviše godinu dana, ako ovim Zakonom nije drukčije propisano.

\(5\) Za prijam u državnu službu na određeno vrijeme radi zamjene duže
vrijeme odsutnog državnog službenika ne mora se provesti postupak
zapošljavanja ako u državnom tijelu ima državnih službenika primljenih u
državnu službu na određeno vrijeme koji ispunjavaju uvjete za to radno
mjesto.

\(6\) Državna služba na određeno vrijeme ne može postati državna služba
na neodređeno vrijeme.

Rad na projektima i programima Vlade

Članak 82.

\(1\) Iznimno od članka 81. stavka 4. ovoga Zakona, osoba se može
primiti u državnu službu na određeno vrijeme za obavljanje privremenih
poslova ili poslova čiji se opseg privremeno povećao u trajanju dužem od
godinu dana, i to:

-- radi potrebe rada na projektu koji se financira iz fondova ili
programa Europske unije, Financijskog mehanizma Europskog gospodarskog
prostora, Norveškog financijskog mehanizma ili Švicarsko-hrvatskog
programa suradnje, za vrijeme trajanja projekta ili programa

-- radi obavljanja poslova koji se odnose na izvršavanje preuzetih
međunarodnih obveza Republike Hrvatske ili obavljanja poslova državnog
službenika privremeno upućenog na izvršavanje preuzetih međunarodnih
obveza, do izvršenja međunarodnih obveza

-- radi obavljanja poslova koji se odnose na izvršavanje obveza iz
posebnih programa Vlade, do izvršenja tih obveza.

\(2\) Poslove koji se odnose na izvršavanje obveza iz posebnih programa
Vlade iz stavka 1. ovoga članka i njihovo trajanje utvrđuje Vlada
posebnom odlukom u skladu s nacionalnim programom, strategijom ili
akcijskim planom za pojedino područje.

\(3\) Popis radnih mjesta i broj državnih službenika koji se primaju u
državnu službu na određeno vrijeme radi obavljanja poslova koji se
odnose na izvršavanje preuzetih međunarodnih obveza Republike Hrvatske
ili obveza iz posebnih programa Vlade utvrdit će odlukom državno tijelo,
uz prethodnu suglasnost ministarstva nadležnog za financije, a za
preuzete međunarodne obveze i ministarstva nadležnog za vanjske i
europske poslove.

\(4\) Odluka iz stavka 3. ovoga članka obvezno se dostavlja tijelu
državne uprave nadležnom za službeničke odnose.

Prijam korisnika mirovine u državnu službu na određeno vrijeme

Članak 83.

\(1\) U postupku zapošljavanja u državnu službu na određeno vrijeme, do
polovice punog radnog vremena, može se primiti korisnik mirovine koji
ima manje od 67 godina života.

\(2\) Državna služba iz stavka 1. ovoga članka može trajati najduže do
navršenih 67 godina života državnog službenika.

#### 4. PREMJEŠTAJI

Premještaj državnih službenika

Članak 84.

\(1\) Državni službenik može po potrebi službe biti premješten na drugo
radno mjesto u istom državnom tijelu, u istom ili drugom mjestu rada,
ali samo na radno mjesto za koje je propisana ista razina obrazovanja i
potrebno radno iskustvo u jednakom trajanju.

\(2\) Državni službenik ne može biti premješten po potrebi službe na
radno mjesto za koje je propisana niža razina obrazovanja ili propisano
radno iskustvo u kraćem trajanju.

\(3\) Iznimno, državni službenik može, uz njegovu suglasnost, biti
premješten na radno mjesto za koje je propisano radno iskustvo u kraćem
trajanju.

\(4\) Premještaj po potrebi službe temelji se na slobodnoj ocjeni
čelnika tijela o potrebi da se državni službenik premjesti s jednog
radnog mjesta na drugo, a osobito u slučajevima: popunjavanja
upražnjenog radnog mjesta čiji se poslovi moraju obavljati bez prekida,
potrebe povećanja broja izvršitelja zbog povećanog opsega posla, bolje
organizacije rada, potrebe za angažiranjem drugog državnog službenika na
određenom radnom mjestu radi pravodobnog i efikasnijeg obavljanja
određenih poslova i zadataka. Potreba službe mora biti obrazložena.

\(5\) Državnog službenika ne može se bez njegove suglasnosti premjestiti
iz jednog u drugo mjesto rada, koje je udaljeno više od 50 kilometara od
mjesta stanovanja državnog službenika ako bi se premještajem bitno
pogoršale njegove obiteljske prilike.

Trajni i privremeni premještaj

Članak 85. (NN [155/23](https://www.zakon.hr/cms.htm?id=165730),
[85/24](https://www.zakon.hr/cms.htm?id=165727))

\(1\) Državnog službenika se premješta po potrebi službe u pravilu na
neodređeno vrijeme (trajni premještaj).

\(2\) Iznimno od stavka 1. ovoga članka, državnog službenika može se po
potrebi službe premjestiti na određeno vrijeme (privremeni premještaj)
radi zamjene duže vrijeme odsutnog državnog službenika ili obavljanja
privremenih poslova ili poslova čiji se opseg privremeno povećao.

\(3\) Privremeni premještaj iz stavka 2. ovoga članka traje najduže
godinu dana odnosno do povratka odsutnog državnog službenika kojeg
premješteni državni službenik zamjenjuje.

\(4\) Za vrijeme privremenog premještaja državni službenik ima pravo na
plaću koja je za njega povoljnija.

Osiguranje smještaja u slučaju premještaja

Članak 86.

\(1\) Državnom službeniku koji se po potrebi službe premješta u drugo
mjesto rada koje je udaljeno više od 100 kilometara od mjesta njegova
stanovanja mora se, najduže u roku od šest mjeseci, osigurati
odgovarajući smještaj za njega i njegovu obitelj, ako posebnim zakonom
nije drukčije određeno. Troškovi smještaja terete državno tijelo.

\(2\) Do osiguravanja uvjeta za smještaj njega i obitelji državni
službenik ima pravo na naknadu povećanih troškova zbog odvojenog života
od obitelji, kao i naknadu troškova putovanja u mjesto stanovanja
obitelji u vrijeme tjednog odmora, državnih blagdana i neradnih dana
određenih zakonom. Državni službenik za preseljenje ima pravo na naknadu
stvarnih troškova preseljenja.

Privremeni premještaj službenika iz lokalne i područne (regionalne)
samouprave, javne službe ili državnog tijela

Članak 86.a (NN [85/24](https://www.zakon.hr/cms.htm?id=165727))

\(1\) Kada to zahtijevaju potrebe službe, iznimno službenik upravnog
tijela jedinice lokalne i područne (regionalne) samouprave odnosno
službenik iz javne službe može biti privremeno premješten na radno
mjesto u državnoj službi za koje ispunjava propisane uvjete.

\(2\) Državni službenik može biti privremeno premješten u drugo državno
tijelo, upravno tijelo jedinice lokalne i područne (regionalne)
samouprave odnosno javnu službu pod uvjetima utvrđenim u stavku 1. ovoga
članka.

\(3\) Za premještaj iz stavaka 1. i 2. ovoga članka potreban je
prethodni pisani sporazum čelnika tijela odnosno javne službe. U
sporazumu se navodi vrijeme na koje se službenik premješta.

\(4\) Kod privremenog premještaja iz stavaka 1. i 2. ovoga članka
službenik ima pravo na plaću koja je za njega povoljnija.

\(5\) Za vrijeme privremenog premještaja službenik ostvaruje sva prava
iz službe u tijelu odnosno javnoj službi iz koje je privremeno
premješten.

\(6\) Za vrijeme privremenog premještaja tijelo odnosno javna služba iz
koje je službenik premješten ima pravo na povrat sredstava za plaću
službenika od tijela odnosno javne službe u koju je službenik
premješten.

Upućivanje na rad izvan državne službe i sekundiranje nacionalnih
stručnjaka

Članak 87.

\(1\) Radi obavljanja privremenih poslova koji zahtijevaju posebna
znanja, stručno iskustvo i kompetencije državni službenik može se
uputiti na rad izvan državne službe u upravna tijela jedinica lokalne i
područne (regionalne) samouprave, pravne osobe s javnim ovlastima u
Republici Hrvatskoj, institucije, tijela, agencije i misije Europske
unije, međunarodne organizacije ili na rad u međunarodnim projektima.

\(2\) Državnom službeniku za vrijeme obavljanja privremenih poslova iz
stavka 1. ovoga članka miruju prava i obveze iz državne službe, ali se
to vrijeme priznaje kao neprekidni rad u državnoj službi i kao stečeno
radno iskustvo na odgovarajućim poslovima.

\(3\) Državni službenici mogu se kandidirati na natječaje za sekundirane
nacionalne stručnjake u Europskoj komisiji i drugim tijelima i
institucijama Europske unije te međunarodnim organizacijama, uz pisanu
suglasnost državnog tijela u kojem su zaposleni da mogu ići na rad u
tijelo odnosno instituciju Europske unije te međunarodnu organizaciju.

\(4\) Upućivanje na rad izvan državne službe i sekundiranje nacionalnih
stručnjaka uređuje Vlada uredbom.

#### 5. NAPREDOVANJE U SLUŽBI

Vrste napredovanja

Članak 88.

\(1\) Napredovanje u državnoj službi ostvaruje se rasporedom državnog
službenika na više radno mjesto.

\(2\) Državni službenik može napredovati redovito ili izvanredno.

Redovito napredovanje

Članak 89.

Državni službenik može redovito napredovati u državnoj službi:

a\) ako je za prethodnu kalendarsku godinu ocijenjen ocjenom »uspješan«
ili višom ocjenom

b\) ako postoji slobodno radno mjesto propisano pravilnikom o unutarnjem
redu na koje se državni službenik u postupku napredovanja može
rasporediti

c\) ako ispunjava uvjete za raspored na radno mjesto.

Izvanredno napredovanje

Članak 90.

\(1\) Državni službenik može izvanredno napredovati na radno mjesto za
koje je propisana viša razina obrazovanja:

a\) ako ispunjava uvjete iz članka 89. ovoga Zakona, osim potrebnog
radnog iskustva na odgovarajućim poslovima koje je uvjet za raspored na
radno mjesto

b\) ako na poslovima niže razine obrazovanja u državnim tijelima ima
dvostruko više radnog iskustva od radnog iskustva propisanog kao uvjet
za raspored na radno mjesto na koje se u postupku napredovanja
raspoređuje i

c\) ako u istom državnom tijelu radi neprekidno najmanje dvije godine.

\(2\) Državni službenik ne može izvanredno napredovati na rukovodeće
radno mjesto.

Provedba postupka napredovanja

Članak 91.

\(1\) Prijedlog za napredovanje državnog službenika daje njegov
nadređeni službenik nakon provedenog postupka ocjenjivanja za prethodnu
kalendarsku godinu.

\(2\) Prijedlog iz stavka 1. mora biti obrazložen i sadržavati podatke o
radu državnog službenika u odgovarajućem upravnom ili stručnom području,
završenim edukacijama, podatke o kompetencijama i motivaciji državnog
službenika za kojeg se predlaže napredovanje.

\(3\) Uz prijedlog za napredovanje mora se priložiti životopis državnog
službenika i dokazi o opravdanosti prijedloga za napredovanje.

\(4\) Prijedloge za napredovanje državnog službenika u tekućoj
kalendarskoj godini razmatra povjerenstvo koje imenuje čelnik tijela. U
sastavu povjerenstva jedan član mora biti državni službenik jedinice za
ljudske potencijale.

\(5\) Povjerenstvo iz stavka 4. ovoga članka daje mišljenje o
opravdanosti prijedloga za napredovanje i dostavlja čelniku tijela i
podnositelju prijedloga.

\(6\) Čelnik tijela odlučuje o napredovanju državnog službenika
uzimajući u obzir mišljenje povjerenstva.

### GLAVA VI. OCJENJIVANJE

Ocjenjivačko razdoblje

Članak 92.

\(1\) Državni službenici ocjenjuju se svake godine najkasnije do 28.
veljače za prethodnu kalendarsku godinu.

\(2\) Ne ocjenjuju se državni službenici koji su u prethodnoj
kalendarskoj godini radili manje od šest mjeseci.

\(3\) Razdoblje probnog rada ne uračunava se u razdoblje ocjenjivanja.

\(4\) Iznimno od stavka 2. ovoga članka, razdoblja rodiljnog,
roditeljskog, posvojiteljskog, očinskog dopusta ili dopusta koji je po
sadržaju i načinu korištenja istovjetan pravu na očinski dopust, rada s
polovicom punog radnog vremena, rada s polovicom punog radnog vremena
radi pojačane njege djeteta, dopusta trudne službenice, dopusta
službenice koja je rodila ili službenice koja doji dijete te dopusta ili
rada s polovicom punog radnog vremena radi skrbi i njege djeteta s težim
smetnjama u razvoju, u skladu s propisom o rodiljnim i roditeljskim
potporama, smatraju se vremenom provedenim na radu u punom radnom
vremenu.

\(5\) Ako su razdoblja odsutnosti s rada iz stavka 4. ovoga članka
trajala duže od šest mjeseci u kalendarskoj godini za koju se provodi
ocjenjivanje, državni službenici ocijenit će se ocjenom »uspješan«.

Svrha ocjenjivanja

Članak 93.

Svrha ocjenjivanja je poticanje državnih službenika na kvalitetno i
učinkovito izvršavanje službenih zadaća te utvrđivanje njihova doprinosa
u obavljanju poslova kao kriterija za nagrađivanje i napredovanje u
državnoj službi.

Ocjene

Članak 94.

Na temelju ostvarene učinkovitosti rada državni službenici ocjenjuju se
ocjenama:

-- »izvrstan«

-- »naročito uspješan«

-- »uspješan«

-- »zadovoljava«

-- »ne zadovoljava«.

Postupak ocjenjivanja

Članak 95.

\(1\) Prijedlog ocjene daje neposredno nadređena osoba.

\(2\) Prijedlog ocjene daje se na uvid državnom službeniku. Ako državni
službenik nije zadovoljan predloženom ocjenom, ima pravo dati primjedbu
nadređenoj osobi koja je dužna tu primjedbu razmotriti zajedno s
državnim službenikom.

\(3\) Prijedlog ocjene dostavlja se po hijerarhijskom redu svima koji su
državnom službeniku nadređeni, zaključno s rukovodećim državnim
službenikom koji upravlja najvišom ustrojstvenom jedinicom. Nadređeni
službenici daju mišljenje o prijedlogu ocjene, a ako se ne slažu s
prijedlogom, moraju navesti razloge za to i predložiti ocjenu državnog
službenika.

\(4\) Rukovodeći državni službenik koji upravlja najvišom ustrojstvenom
jedinicom daje čelniku tijela konačni prijedlog ocjene.

\(5\) Postupak, kriterije i način ocjenjivanja učinkovitosti rada
državnih službenika propisuje Vlada uredbom, na prijedlog tijela državne
uprave nadležnog za službeničke odnose.

\(6\) Prijedlog uredbe iz stavka 5. ovoga članka dostavlja se na
mišljenje sindikatima reprezentativnim za pregovaranje o sklapanju
kolektivnog ugovora koji se primjenjuje na državne službenike i
namještenike te udrugama sindikata više razine koje su reprezentativne
za sudjelovanje u tripartitnim tijelima na nacionalnoj razini. Ako
sindikati ne dostave mišljenje u roku od 15 dana, smatra se da su
suglasni s prijedlogom.

\(7\) Zbog specifičnosti policijskih poslova ministar unutarnjih
poslova, uz kriterije određene uredbom iz stavka 5. ovoga članka,
pravilnikom utvrđuje posebne kriterije za ocjenjivanje učinkovitosti
rada policijskih službenika.

\(8\) Prijedlog pravilnika iz stavka 7. ovoga članka dostavlja se na
mišljenje sindikatima koji djeluju u tijelu državne uprave nadležnom za
unutarnje poslove. Ako sindikati ne dostave mišljenje u roku od 15 dana,
smatra se da su suglasni s prijedlogom.

Odluka o ocjeni

Članak 96.

\(1\) Odluku o ocjeni učinkovitosti rada državnog službenika donosi
čelnik tijela odnosno osoba koju on za to ovlasti. Čelnik tijela može
ovlastiti jednu ili više osoba za donošenje odluke o ocjeni
učinkovitosti rada službenika.

\(2\) Državnog službenika koji je čelnik tijela ocjenjuje čelnik tijela
koje ga je imenovalo na dužnost odnosno osoba koju on za to ovlasti.

\(3\) Državni službenik koji smatra da mu je odlukom o ocjeni
povrijeđeno neko pravo iz službe, može zahtijevati ostvarenje toga prava
u skladu s općim propisom o radu.

\(4\) Posebnim zakonom kojim se uređuju plaće državnih službenika i
namještenika propisat će se ograničenje ukupnog broja zaposlenih
službenika i namještenika državnog tijela koji tijekom jedne kalendarske
godine može dobiti ocjenu »izvrstan« i »naročito uspješan«.

\(5\) Čelnik tijela osniva Odbor za preispitivanje prijedloga ocjena
koji razmatra obrazloženi konačni prijedlog ocjena »izvrstan« i
»naročito uspješan« radi usklađivanja prijedloga s ograničenjima iz
stavka 4. ovoga članka.

\(6\) Odbor za preispitivanje prijedloga ocjena dostavlja čelniku tijela
mišljenje o prijedlozima ocjena u državnom tijelu i njihovoj
usklađenosti s ograničenjima iz stavka 4. ovoga članka.

\(7\) Sastav i način rada Odbora za preispitivanje prijedloga ocjena
propisuje Vlada uredbom iz članka 95. stavka 5. ovoga Zakona.

Utjecaj ocjene

Članak 97.

\(1\) Ocjena državnog službenika uzima se u obzir pri utvrđivanju:

a\) potrebe izobrazbe državnih službenika

b\) uvjeta za napredovanje

c\) dodatka za učinkovitost rada

d\) uvjeta za upućivanje državnog službenika na rad izvan državne službe

e\) uvjeta za korištenje plaćenog studijskog dopusta.

\(2\) Ocjena državnog službenika uzima se u obzir prilikom izricanja
kazni za povrede službene dužnosti.

Posljedice ocjene »zadovoljava« i »ne zadovoljava«

Članak 98.

\(1\) Državnog službenika koji je ocijenjen ocjenom »zadovoljava«
upućuje se na dodatno stručno osposobljavanje ili se premješta na drugo
radno mjesto u istoj razini obrazovanja.

\(2\) Državnom službeniku koji je ocijenjen ocjenom »ne zadovoljava«
prestaje državna služba po sili zakona, danom dostave odluke o zahtjevu
za zaštitu povrijeđenog prava u postupku ocjenjivanja, a ako zahtjev
nije podnesen, istekom roka za podnošenje tog zahtjeva.

### GLAVA VII. DRŽAVNI ISPIT

Obveza polaganja državnog ispita

Članak 99.

\(1\) Državni službenik dužan je položiti državni ispit propisane razine
za radno mjesto na koje je raspoređen najkasnije u roku od godine dana
od dana početka rada u državnoj službi utvrđenog rješenjem o rasporedu
na radno mjesto.

\(2\) Državni službenik s položenim državnim ispitom niže razine od
propisane za radno mjesto na koje se raspoređuje ili premješta dužan je
položiti državni ispit propisane razine u roku od šest mjeseci od dana
rasporeda ili premještaja na radno mjesto.

\(3\) Državni službenik primljen u državnu službu na određeno vrijeme u
trajanju dužem od godinu dana dužan je položiti državni ispit u roku iz
stavka 1. ovoga članka.

\(4\) Državni službenik primljen u državnu službu na određeno vrijeme u
trajanju od godinu dana ili kraćem trajanju može polagati državni ispit
po obavljenom probnom radu.

\(5\) Državni ispit nije dužan polagati državni službenik koji ima
položen pravosudni ispit.

\(6\) Državni službenik može pristupiti polaganju državnog ispita
najviše tri puta za svaku razinu.

Razine državnog ispita

Članak 100.

\(1\) Državni ispit polaže se za I. ili II. razinu, ovisno o razini
obrazovanja koja je uvjet za raspored na radno mjesto.

\(2\) Državni ispit I. razine polaže se za obavljanje poslova radnog
mjesta za koje je uvjet završena srednja škola.

\(3\) Državni ispit II. razine polaže se za obavljanje poslova radnog
mjesta za koje je uvjet završen sveučilišni odnosno stručni diplomski
studij, sveučilišni integrirani prijediplomski i diplomski studij ili
završen sveučilišni odnosno stručni prijediplomski studij.

Postupak i način polaganja državnog ispita

Članak 101.

\(1\) Tijelo državne uprave nadležno za službeničke odnose nadležno je
za razvoj i provedbu polaganja državnog ispita.

\(2\) Čelnik tijela državne uprave nadležnog za službeničke odnose
imenuje osobe za razvoj i izradu ispitnih materijala za provedbu
državnog ispita pisanim ispitivanjem.

\(3\) Postupak i način polaganja državnog ispita, razvoj i izradu
ispitnih materijala, izdavanje uvjerenja o položenom državnom ispitu i
vođenje elektroničkog očevidnika o polaganju državnog ispita propisuje
pravilnikom čelnik tijela državne uprave nadležnog za službeničke
odnose.

Obavijest o polaganju državnog ispita i troškovi polaganja

Članak 102.

\(1\) Odlučivanje o osnovanosti zahtjeva za polaganje državnog ispita je
upravna stvar.

\(2\) Obavijest o mjestu, danu i vremenu polaganja državnog ispita
dostavlja se javnom objavom na mrežnim stranicama tijela državne uprave
nadležnog za službeničke odnose. Dostava svim kandidatima smatra se
obavljenom istekom osmoga dana od dana objave na mrežnim stranicama
tijela državne uprave nadležnog za službeničke odnose.

\(3\) Troškove prvog polaganja državnoga ispita snosi državno tijelo
koje državnog službenika uputi na polaganje.

\(4\) Troškove drugog i trećeg polaganja državnog ispita snosi državni
službenik.

Neizvršenje obveze polaganja državnog ispita

Članak 103.

\(1\) Državnom službeniku iz članka 99. stavaka 1. i 3. ovoga Zakona
koji ne položi državni ispit u propisanom roku prestaje državna služba
istekom posljednjeg dana roka za polaganje ispita.

\(2\) Državni službenik iz članka 99. stavka 2. ovoga Zakona koji ne
položi državni ispit II. razine u propisanom roku, rasporedit će se na
radno mjesto za koje ispunjava uvjete i ima položen državni ispit I.
razine, a ako nema slobodnog radnog mjesta na koje se državni službenik
može rasporediti, odgovarajuće se primjenjuju odredbe ovoga Zakona o
stavljanju državnog službenika na raspolaganje Vladi.

\(3\) U slučaju privremene nesposobnosti za rad, korištenja rodiljnog,
očinskog ili roditeljskog dopusta te drugog opravdanog razloga rok za
polaganje državnog ispita produžit će se na zahtjev državnog službenika
za onoliko vremena koliko je trajala privremena nesposobnost za rad,
rodiljni, očinski ili roditeljski dopust ili drugi opravdani razlozi.

\(4\) Zahtjev za produženje roka za polaganje državnog ispita iz stavka
3. ovoga članka državni službenik može podnijeti čelniku tijela
najkasnije do isteka toga roka.

\(5\) O produženju roka za polaganje državnog ispita donosi se u
upravnom postupku posebno rješenje.

\(6\) Državnom službeniku koji je primljen u državnu službu na određeno
vrijeme rok za polaganje državnog ispita može se produžiti najduže do
isteka roka na koji je primljen u službu.

### GLAVA VIII. IZOBRAZBA DRŽAVNIH SLUŽBENIKA

Izobrazba državnih službenika

Članak 104.

\(1\) Svi državni službenici dužni su trajno unapređivati znanja,
vještine i sposobnosti potrebne za obavljanje poslova radnog mjesta na
koje su raspoređeni te sudjelovati u organiziranim programima izobrazbe
na koje ih je uputilo državno tijelo ili im je odobrilo pohađanje
pojedinih programa izobrazbe.

\(2\) Državnim službenicima može se dopustiti da sudjeluju u
specijaliziranim obrazovnim programima izvan državne službe kako bi
usavršili svoje stručne sposobnosti bitne za obavljanje poslova u
državnom tijelu u kojem su zaposleni ili državnoj službi općenito.

Programi izobrazbe

Članak 105.

\(1\) Programi izobrazbe državnih službenika mogu biti zajednički i
posebni.

\(2\) Zajednički programi izobrazbe su programi izobrazbe namijenjeni
svim državnim službenicima, neovisno o državnom tijelu u kojem su
zaposleni.

\(3\) Posebni programi izobrazbe su programi izobrazbe namijenjeni
isključivo državnim službenicima zaposlenima u istom državnom tijelu.

\(4\) Programe izobrazbe u pravilu organizira Državna škola za javnu
upravu.

\(5\) Posebne programe izobrazbe mogu, osim institucije iz stavka 4.
ovoga članka, samostalno organizirati resorna tijela državne uprave.

\(6\) Oblici, način i uvjeti izobrazbe državnih službenika uređuju se
uredbom Vlade.

Sudjelovanje u programu izobrazbe i financiranje

Članak 106.

\(1\) Sudjelovanje u programu izobrazbe smatra se dijelom obveza
državnih službenika, a nadređene osobe obvezne su svojim službenicima
raspoređenim u ustrojstvenim jedinicama kojima rukovode omogućiti
pohađanje programa izobrazbe na koje ih je uputilo državno tijelo ili im
je odobrilo pohađanje pojedinih programa izobrazbe.

\(2\) Vrijeme provedeno na izobrazbi smatra se vremenom provedenim na
radu.

\(3\) Troškovi izobrazbe u državnoj službi pokrivaju se iz državnog
proračuna.

Studijski dopust

Članak 107.

\(1\) Državni službenik ima pravo podnijeti zahtjev za plaćeni ili
neplaćeni studijski dopust za obrazovanje na stručnim ili sveučilišnim
studijima u zemlji ili inozemstvu, u trajanju od najviše jedne akademske
godine.

\(2\) Uz zahtjev iz stavka 1. ovoga članka mora se priložiti program
studija i plan studijskog dopusta s jasnom naznakom ukupnog trajanja
studijskog dopusta i pojedinih razdoblja u kojima ga planira koristiti.

\(3\) Studijski dopust odobrava čelnik tijela uz prethodnu suglasnost
tijela državne uprave nadležnog za službeničke odnose na program
studijskog dopusta. Studijski dopust ne može se odobriti državnom
službeniku na probnom radu.

\(4\) Program studijskog dopusta mora odgovarati području rada, a svrha
programa mora biti poboljšanje stručnosti odnosno kompetencija državnog
službenika.

\(5\) Tijekom plaćenog studijskog dopusta državni službenik ima pravo na
naknadu plaće u visini plaće kao da je radio u redovnom radnom vremenu.
Troškovi obrazovanja podmiruju se iz državnog proračuna.

\(6\) Nakon isteka studijskog dopusta državni službenik ima pravo
vratiti se na isto ili drugo odgovarajuće radno mjesto u državnom
tijelu.

\(7\) Nakon završetka plaćenog studijskog dopusta državni službenik
dužan je ostati u službi najmanje dvostruko vremena od vremena koliko je
trajalo obrazovanje na koje je upućen. Ako državni službenik u tom
razdoblju bude upućen na novo obrazovanje, razdoblje novoga obrazovanja
ne uračunava se u vrijeme koje je službenik dužan ostati u službi.

\(8\) Ako državni službenik nakon završetka obrazovanja ne ostane u
službi u vremenu utvrđenom u stavku 7. ovoga članka, dužan je vratiti
cjelokupni iznos sredstava utrošen za njegovo obrazovanje.

\(9\) Ako državni službenik ne završi program obrazovanja na koji je
upućen, dužan je vratiti cjelokupan iznos sredstava utrošen za njegovo
obrazovanje, osim u slučajevima prestanka državne službe po sili zakona
iz članka 144. stavka 1. i članka 152. stavka 1. točaka 1., 2. i 3.
ovoga Zakona.

### GLAVA IX. ODGOVORNOST ZA POVREDE SLUŽBENE DUŽNOSTI I ŠTETU

#### 1. ODGOVORNOST ZA POVREDE SLUŽBENE DUŽNOSTI

Odgovornost za povrede

Članak 108.

\(1\) Državni službenici odgovaraju za povredu službene dužnosti ako
povjerene poslove ne obavljaju savjesno, stručno i u predviđenim
rokovima, ako se ne pridržavaju Ustava, zakona i drugih propisa ili
pravila o ponašanju za vrijeme službe ili u vezi sa službom.

\(2\) Kaznena ili prekršajna odgovornost ne isključuje odgovornost za
povredu službene dužnosti ako djelo koje je predmet kaznenoga ili
prekršajnog postupka ujedno predstavlja i povredu službene dužnosti.

\(3\) Oslobođenje od kaznene ili prekršajne odgovornosti ne
pretpostavlja oslobađanje od odgovornosti za povredu službene dužnosti
ako je izvršeno djelo propisano kao povreda službene dužnosti.

Odgovornost sindikalnog povjerenika za povredu službene dužnosti

Članak 109.

\(1\) Sindikalni povjerenik ne može zbog obavljanja sindikalne
aktivnosti biti pozvan na odgovornost niti doveden u nepovoljniji
položaj u odnosu na druge državne službenike i namještenike.

\(2\) Obavljanje sindikalne aktivnosti sindikalnog povjerenika ne smije
utjecati na uredno obavljanje poslova na kojima radi i ne može biti
razlog za nepoštivanje propisa ili neizvršavanje zakonitih naloga i
uputa čelnika tijela ili nadređene osobe.

\(3\) Protiv sindikalnog povjerenika ne može se bez suglasnosti
sindikata pokrenuti postupak zbog povrede službene dužnosti.

\(4\) Sindikalni povjerenik ne može biti udaljen iz službe bez
suglasnosti sindikata, osim u slučaju iz članka 126. stavka 2. ovoga
Zakona.

\(5\) Ako se sindikat u roku od osam dana ne izjasni o davanju
suglasnosti iz stavka 3. ovoga članka, smatra se da je suglasan s
pokretanjem postupka zbog povrede službene dužnosti sindikalnog
povjerenika.

\(6\) Ako se sindikat u roku od 24 sata ne izjasni o davanju suglasnosti
iz stavka 4. ovoga članka, smatra se da je suglasan s udaljenjem iz
službe sindikalnog povjerenika.

\(7\) Ako sindikat uskrati suglasnost iz stavaka 3. i 4. ovoga članka,
čelnik tijela može u roku od 15 dana od dana dostave očitovanja
sindikata zatražiti da suglasnost nadomjesti odluka nadležnog upravnog
suda. Postupak pred upravnim sudom je hitan.

Vrste povreda službene dužnosti

Članak 110.

\(1\) Povrede službene dužnosti mogu biti lake i teške.

\(2\) Teške povrede službene dužnosti propisuju se zakonom, a lake
povrede zakonom, uredbom Vlade i pravilnikom o unutarnjem redu.

Lake povrede službene dužnosti

Članak 111.

Lake povrede službene dužnosti su:

1\. učestalo kašnjenje na posao ili raniji odlasci s posla

2\. neopravdano zakašnjenje na posao više od sat vremena dnevno

3\. učestalo prekoračenje vremena propisanog za odmor (stanku) ili
korištenje prava na odmor (stanku) izvan propisanog vremena bez
opravdanog razloga

4\. napuštanje radnih prostorija tijekom radnog vremena bez odobrenja
nadređenog državnog službenika

5\. neuredno čuvanje spisa, podataka ili druge povjerene dokumentacije

6\. neopravdan izostanak s posla jedan dan

7\. neobavješćivanje nadređene osobe o spriječenosti dolaska na posao u
roku od 24 sata bez opravdanih razloga

8\. ponašanje državnog službenika protivno Etičkom kodeksu državnih
službenika, koje ne nanosi štetu ugledu službe

9\. neizvršenje ili nepravodobno izvršenje službene zadaće bez
opravdanog razloga

10\. nesavjesno ili nemarno izvršenje službene zadaće ili izvršenje
službene zadaće protivno pravilima struke

11\. nepodnošenje pisanog prijedloga za pokretanje postupka zbog lake
povrede službene dužnosti odnosno neobavještavanje čelnika tijela o
teškoj povredi službene dužnosti podređenog državnog službenika

12\. druge lake povrede službene dužnosti koje su propisane zakonom,
uredbom Vlade ili pravilnikom čelnika tijela.

Teške povrede službene dužnosti

Članak 112.

\(1\) Teške povrede službene dužnosti su:

1\. neizvršavanje, nesavjesno, nepravodobno ili nemarno izvršavanje
službenih obveza

2\. nezakoniti rad ili propuštanje poduzimanja mjera ili radnji na koje
je državni službenik ovlašten radi sprječavanja nezakonitosti

3\. davanje netočnih podataka kojima se utječe na donošenje odluka
nadležnih tijela ili time nastaju druge štetne posljedice

4\. zlouporaba položaja ili prekoračenje ovlasti u službi

5\. odbijanje izvršenja naloga, ako za to ne postoje opravdani razlozi

6\. neovlaštena posluga ili neodgovorno korištenje sredstava povjerenih
za rad ili u vezi s radom

7\. neovlašteno otkrivanje klasificiranog podatka u vezi s obavljanjem
državne službe

8\. uništenje, otuđenje ili omogućavanje uvida neovlaštenim osobama u
klasificirane podatke

9\. zlouporaba obveze državnog službenika na prijavljivanje opravdane
sumnje na korupciju

10\. povreda prava na zaštitu anonimnosti državnog službenika koji
prijavi opravdanu sumnju na korupciju

11\. ograničavanje ili uskraćivanje prava utvrđenih ovim Zakonom
državnom službeniku koji odgovornim osobama ili nadležnim tijelima
prijavi sumnju na korupciju ili zlostavljanje tog državnog službenika

12\. obavljanje djelatnosti koja je u suprotnosti s poslovima radnog
mjesta ili bez prethodnog odobrenja čelnika tijela

13\. uporaba krivotvorene isprave radi ostvarivanja prava u službi

14\. izrazito nepristojno ili neprimjereno ponašanje u službi ili u vezi
sa službom

15\. ponašanje suprotno Etičkom kodeksu državnih službenika, koje nanosi
štetu ugledu službe

16\. neopravdan izostanak s posla od dva do četiri dana uzastopno

17\. otuđenje te oštećenje ili uništenje imovine državnog tijela
hotimično ili krajnjom nepažnjom

18\. dolazak na posao pod utjecajem alkohola, droga ili drugih sredstava
ovisnosti ili dovođenje pod utjecaj alkohola, droga ili drugih sredstava
ovisnosti za vrijeme radnog vremena ili odbijanje testiranja na alkohol
ili droge

19\. druge teške povrede službene dužnosti koje su propisane zakonom.

\(2\) Pod izrazito nepristojnim ili neprimjerenim ponašanjem u službi
ili u vezi sa službom smatraju se osobito: prijetnje, uporaba prostih i
pogrdnih riječi, fizički napad, spolno uznemiravanje i ponašanje kojim
se želi ostvariti neželjeni tjelesni kontakt.

\(3\) Smatrat će se da je državni službenik pod utjecajem alkohola ako u
krvi ima alkohola više od 0,0 g/kg, odnosno više od 0,0 miligrama u
litri izdahnutog zraka.

\(4\) Prisutnost alkohola u organizmu utvrđuje se analizom krvi ili
urina ili mjerenjem količine alkohola u litri izdahnutog zraka ili
liječničkim pregledom ili drugim metodama i aparatima.

\(5\) Smatra se da je državni službenik pod utjecajem droga ako u
organizmu ima droga.

\(6\) Smatrat će se da državni službenik u organizmu ima droga ako se
prisutnost droga utvrdi odgovarajućim sredstvima ili uređajima ili
liječničkim pregledom ili analizom krvi ili krvi i urina.

\(7\) Testiranje na alkohol i droge provest će se samo ako se osnovano
sumnja da je državni službenik pod utjecajem alkohola ili droga.

\(8\) Na postupak testiranja na alkohol i droge državnih službenika koji
se nalaze u programu liječenja, odvikavanja ili rehabilitacije od
ovisnosti te u izvanbolničkom tretmanu liječenja od ovisnosti i/ili na
supstitucijskoj terapiji primjenjuju se odredbe zakona kojim se uređuje
zaštita na radu.

#### 2. TIJELA ZA VOĐENJE POSTUPKA ZBOG POVREDE SLUŽBENE DUŽNOSTI

Tijela za vođenje postupka

Članak 113.

\(1\) O lakim povredama službene dužnosti odlučuje čelnik tijela, ako
posebnim zakonom za službenike pojedinih državnih tijela nije drukčije
određeno.

\(2\) O teškim povredama službene dužnosti u prvom stupnju odlučuje
Službenički sud, a u drugom stupnju Viši službenički sud, ako posebnim
zakonom za službenike pojedinih državnih tijela nije drukčije određeno.

\(3\) Službenički sud i Viši službenički sud ustrojava Vlada.

Sastav Službeničkog suda

Članak 114.

\(1\) Službenički sud ima predsjednika i najmanje deset članova koji se
imenuju iz reda diplomiranih pravnika odnosno magistara prava.
Predsjednik i najmanje dva člana imenuju se iz reda sudaca.

\(2\) Viši službenički sud ima predsjednika i najmanje deset članova
koji se imenuju iz reda diplomiranih pravnika odnosno magistara prava.
Predsjednik i najmanje dva člana imenuju se iz reda sudaca.

\(3\) Predsjednike i članove Službeničkog suda i Višeg službeničkog suda
imenuje Vlada.

\(4\) Službenički sud i Viši službenički sud odlučuju u vijeću od tri
člana koje imenuje predsjednik za svaki pojedini slučaj. Vijećem uvijek
predsjeda član imenovan iz reda sudaca.

\(5\) Uredske i druge poslove za Službenički sud i Viši službenički sud
obavlja tijelo državne uprave nadležno za službeničke odnose.

#### 3. POSTUPAK ZBOG POVREDE SLUŽBENE DUŽNOSTI

Primjena zakona kojim se uređuje opći upravni postupak

Članak 115.

\(1\) Na postupak zbog povrede službene dužnosti primjenjuju se odredbe
zakona kojim se uređuje opći upravni postupak, ako ovim Zakonom nije
drukčije određeno.

\(2\) Postupak zbog povrede službene dužnosti je hitan.

\(3\) U postupku zbog povrede službene dužnosti ne plaćaju se pristojbe.

Javnost i pravo na branitelja

Članak 116.

\(1\) Rasprava u postupku zbog povrede službene dužnosti je javna.
Odlukom tijela koje vodi postupak može se iznimno isključiti javnost
radi zaštite tajnosti podataka sukladno posebnom zakonu ili zbog drugih
opravdanih razloga.

\(2\) Državni službenik u postupku zbog povrede službene dužnosti ima
pravo na branitelja koji u tom postupku ima položaj opunomoćenika.

\(3\) Tijelo koje vodi postupak zbog povrede službene dužnosti dužno je,
na zahtjev državnog službenika protiv kojeg se vodi postupak, omogućiti
sudjelovanje sindikata čiji je član, koji u tom postupku ima položaj
izjednačen s položajem branitelja.

Pokretanje postupka

Članak 117.

\(1\) Postupak zbog lake povrede službene dužnosti pokreće zaključkom
čelnik tijela ili osoba koju on za to ovlasti.

\(2\) Postupak zbog teške povrede službene dužnosti pokreće čelnik
tijela ili osoba koju on za to ovlasti, danom predaje zahtjeva za
pokretanje postupka Službeničkom sudu.

\(3\) Neposredno nadređena osoba dužna je podnijeti prijedlog za
pokretanje postupka zbog lake povrede službene dužnosti odnosno
obavijestiti čelnika tijela o teškoj povredi službene dužnosti
podređenog državnog službenika u roku od 15 dana od dana saznanja za
počinjenu povredu.

Zahtjev za pokretanje postupka zbog teške povrede službene dužnosti

Članak 118.

\(1\) Zahtjev za pokretanje postupka zbog teške povrede službene
dužnosti sadrži:

-- naziv nadležnog službeničkog suda

-- podatke o podnositelju zahtjeva (naziv i sjedište državnog tijela te
ime, prezime i dužnost osobe koja je ovlaštena za podnošenje zahtjeva)

-- podatke o državnom službeniku protiv kojeg se pokreće postupak:
osobni podaci o državnom službeniku (ime i prezime, OIB, adresa
stanovanja), naziv i sjedište tijela i ustrojstvene jedinice u kojoj je
državni službenik zaposlen, naziv radnog mjesta na koje je državni
službenik raspoređen)

-- činjenični opis povrede službene dužnosti (način, vrijeme i mjesto
počinjenja povrede te ostale okolnosti iz kojih proistječu zakonska
obilježja teške povrede službene dužnosti)

-- zakonski naziv teške povrede službene dužnosti i odredbu Zakona kojom
je ta povreda propisana

-- dokaze, čije se izvođenje predlaže

-- podatak o prijašnjoj odgovornosti za tešku povredu službene dužnosti

-- potpis podnositelja zahtjeva i pečat državnog tijela.

\(2\) Zahtjev za pokretanje postupka zbog teške povrede službene
dužnosti s odgovarajućim prilozima podnosi se u dovoljnom broju
primjeraka za sud i državnog službenika protiv kojeg se pokreće
postupak.

Odgovor na zahtjev za pokretanje postupka

Članak 119.

\(1\) Zahtjev za pokretanje postupka zbog teške povrede službene
dužnosti Službenički sud dostavlja državnom službeniku koji može
podnijeti odgovor na zahtjev u roku od osam dana od dana dostave
zahtjeva.

\(2\) U odgovoru na zahtjev za pokretanje postupka državni službenik,
njegov branitelj ili sindikat čiji je član, ako ga državni službenik
ovlasti za zastupanje, ima pravo predložiti izvođenje dokaza važnih za
donošenje odluke.

Posebne odredbe o postupku zbog teške povrede službene dužnosti

Članak 120.

\(1\) U postupku zbog teške povrede službene dužnosti mora se provesti
usmena rasprava, a državni službenik protiv kojega je pokrenut postupak
mora biti saslušan.

\(2\) Iznimno od stavka 1. ovoga članka, rasprava se može održati i bez
nazočnosti državnog službenika protiv kojega se vodi postupak ako je
službenik dva puta uzastopno uredno pozvan, a pozivu se nije odazvao
niti je opravdao svoj nedolazak te Službenički sud ocijeni da se na
temelju provedenih dokaza može utvrđivati odgovornost državnog
službenika za tešku povredu službene dužnosti za koju se tereti.

\(3\) Rasprava se može održati bez nazočnosti državnog službenika protiv
kojega se vodi postupak samo pod uvjetom da mu je uredno dostavljen
zahtjev za pokretanje postupka.

\(4\) Ako su na temelju usmene rasprave, održane sukladno stavku 1. --
3. ovoga članka, utvrđene sve činjenice bitne za odlučivanje,
Službenički sud donijet će odluku o zahtjevu.

\(5\) Pri odlučivanju o odgovornosti državnog službenika Službenički sud
nije vezan pravnom kvalifikacijom teške povrede službene dužnosti
navedenom u zahtjevu za pokretanje postupka.

Donošenje odluke o odgovornosti nakon prestanka državne službe

Članak 121.

\(1\) Ako je državnom službeniku prestala državna služba nakon
pokretanja postupka zbog teške povrede službene dužnosti, Službenički
sud nastavit će vođenje postupka i na osnovi utvrđenog činjeničnog
stanja donijeti odluku o odgovornosti za tešku povredu službene
dužnosti.

\(2\) Ako Službenički sud utvrdi odgovornost za tešku povredu službene
dužnosti osobe iz stavka 1. ovoga članka, izreći će zabranu prijma u
državnu službu na vrijeme od jedne godine.

\(3\) Iznimno od stavka 2. ovoga članka, ako Službenički sud utvrdi da
je počinjena teška povreda službene dužnosti koja ima obilježja
korupcije ili otuđenja državne imovine, izreći će zabranu prijma u
državnu službu u razdoblju od četiri godine.

Odluke u postupku zbog povrede službene dužnosti

Članak 122.

\(1\) U postupku zbog povrede službene dužnosti o odgovornosti državnog
službenika odlučuje se rješenjem, a o pitanjima postupka zaključkom.

\(2\) U izreci rješenja obvezno se navode činjenični opis povrede
službene dužnosti, zakonski naziv teške povrede službene dužnosti i
odredba Zakona kojom je ta povreda propisana.

\(3\) Protiv rješenja čelnika tijela u postupku zbog lake povrede
službene dužnosti može se izjaviti žalba Službeničkom sudu u roku od 15
dana od dana dostave rješenja.

\(4\) Protiv rješenja Službeničkog suda u postupku zbog teške povrede
službene dužnosti može se izjaviti žalba Višem službeničkom sudu u roku
od 15 dana od dana dostave rješenja.

\(5\) Protiv drugostupanjskog rješenja u postupku zbog povrede službene
dužnosti može se pokrenuti upravni spor, osim u slučaju prvog
poništavanja prvostupanjskog rješenja i dostave predmeta na ponovno
rješavanje prvostupanjskom tijelu.

Zastara pokretanja i vođenja postupka

Članak 123.

\(1\) Pravo na pokretanje postupka zbog lake povrede službene dužnosti
zastarijeva u roku od tri mjeseca od dana saznanja za počinjenu povredu
i počinitelja, a najkasnije u roku od šest mjeseci od dana kada je
povreda počinjena. Ako u roku od godine dana od pokretanja postupka ne
bude donesena izvršna odluka, postupak će se obustaviti zbog zastare
vođenja postupka.

\(2\) Pravo na pokretanje postupka zbog teške povrede službene dužnosti
zastarijeva u roku od godine dana od dana saznanja za počinjenu povredu
i počinitelja, a najkasnije u roku od tri godine od dana kada je povreda
počinjena. Ako u roku od tri godine od dana pokretanja postupka ne bude
donesena izvršna odluka, postupak će se obustaviti zbog zastare vođenja
postupka.

\(3\) Rokovi za donošenje izvršne odluke iz stavaka 1. i 2. ovoga članka
ne teku za vrijeme privremene spriječenosti državnog službenika za rad.

\(4\) Zastara pokretanja i vođenja postupka prekida se svakom
postupovnom radnjom nadležnog tijela usmjerenom k odlučivanju o
odgovornosti za povredu službene dužnosti ili zakonitosti i ustavnosti
rješenja te nakon svakog prekida zastarni rok počinje iznova teći.

\(5\) Apsolutna zastara pokretanja i vođenja postupka nastupa protekom
dvostruko više vremena od onog koliko je prema zakonu propisana zastara
vođenja postupka zbog povrede službene dužnosti.

#### 4. KAZNE ZA POVREDE SLUŽBENE DUŽNOSTI

Vrste kazni

Članak 124.

\(1\) Za lake povrede službene dužnosti mogu se izreći sljedeće kazne:

a\) pisana opomena

b\) novčana kazna u visini do 10 % plaće u netoiznosu, isplaćene
državnom službeniku u mjesecu kad je kazna izrečena.

\(2\) Za teške povrede službene dužnosti mogu se izreći sljedeće kazne:

a\) novčana kazna na vrijeme od jednog do šest mjeseci, u mjesečnom
iznosu od 10 do 20 % ukupne plaće u netoiznosu, isplaćene državnom
službeniku u mjesecu u kojem je kazna izrečena

b\) premještaj na drugo radno mjesto iste razine obrazovanja

c\) prestanak državne službe.

\(3\) Kazna iz stavka 2. točke b) ovoga članka može se izreći samo na
prijedlog čelnika tijela koji je pokrenuo postupak zbog teške povrede
službene dužnosti, ako postoji slobodno radno mjesto u državnom tijelu.

\(4\) Državnom službeniku obvezno se izriče kazna prestanka državne
službe iz stavka 2. točke c) ovoga članka ako bude proglašen odgovornim
za tešku povredu službene dužnosti koja ima obilježja korupcije.

\(5\) Državni službenik kojem je utvrđena odgovornost za tešku povredu
službene dužnosti ne može napredovati u službi u roku od dvije godine od
dana izvršnosti rješenja o odgovornosti.

\(6\) Državnom službeniku koji u roku od godine dana od izvršnosti
rješenja o utvrđivanju odgovornosti za tešku povredu službene dužnosti
počini novu tešku povredu službene dužnosti, prestaje državna služba po
sili zakona danom izvršnosti rješenja kojim je utvrđena odgovornost
državnog službenika za novu tešku povredu službene dužnosti.

\(7\) Zbroj novčanih kazni izrečenih u jednom mjesecu za lake i teške
povrede službene dužnosti ne može iznositi više od 30 % ukupne plaće
isplaćene državnom službeniku u tom mjesecu.

\(8\) Kazne izrečene u postupku zbog povrede službene dužnosti izvršava
nadležna služba u državnom tijelu u kojem je državni službenik zaposlen.

Određivanje i zastara izvršenja kazne

Članak 125.

\(1\) Pri određivanju vrste kazne uzimaju se u obzir težina počinjene
povrede i nastale posljedice, stupanj odgovornosti državnog službenika,
okolnosti u kojima je povreda počinjena te olakotne i otegotne okolnosti
na strani državnog službenika.

\(2\) Izvršenje kazne za laku povredu službene dužnosti zastarijeva u
roku od jedne godine, a za tešku povredu službene dužnosti u roku od
dvije godine od izvršnosti rješenja kojim je kazna izrečena.

\(3\) Istekom roka od dvije godine nakon pravomoćnosti izrečene kazne za
laku povredu službene dužnosti izrečena kazna briše se pod uvjetom da
državni službenik nije počinio novu povredu službene dužnosti od
pravomoćnosti izrečene kazne.

\(4\) Istekom roka od četiri godine nakon pravomoćnosti izrečene kazne
za tešku povredu službene dužnosti izrečena kazna briše se pod uvjetom
da državni službenik nije počinio novu povredu službene dužnosti od
pravomoćnosti izrečene kazne.

#### 5. UDALJENJE IZ SLUŽBE

Slučajevi udaljenja

Članak 126.

\(1\) Smatra se da je udaljen iz službe državni službenik kojem je
određen istražni zatvor, sukladno zakonu kojim se uređuje kazneni
postupak ili koji je na izdržavanju kazne zatvora zbog prekršaja.

\(2\) Čelnik tijela dužan je udaljiti iz službe državnog službenika
protiv kojeg je pokrenut kazneni postupak zbog djela s obilježjima
korupcije počinjenog u službi, danom saznanja za pokretanje postupka.

\(3\) Čelnik tijela dužan je udaljiti iz službe državnog službenika
protiv kojeg je pokrenut postupak zbog teške povrede službene dužnosti
zbog djela s obilježjima korupcije, danom podnošenja zahtjeva za
pokretanje postupka.

\(4\) Rješenjem čelnika tijela državnog službenika može se udaljiti iz
službe ako je protiv njega pokrenut kazneni postupak ili postupak zbog
teške povrede službene dužnosti, a povreda je takve prirode da bi
ostanak u službi, dok traje taj postupak, mogao štetiti interesima
službe.

\(5\) Udaljenje iz službe traje do okončanja kaznenog postupka ili
postupka zbog teške povrede službene dužnosti, a u slučaju iz stavka 1.
ovoga članka, do isteka istražnog zatvora.

\(6\) Odlučivanje o udaljenju iz službe upravna je stvar.

Žalba protiv rješenja o udaljenju

Članak 127.

\(1\) Protiv rješenja o udaljenju iz službe državni službenik može
izjaviti žalbu Službeničkom sudu u roku od 15 dana od dostave rješenja.

\(2\) Žalba ne odgađa izvršenje rješenja.

\(3\) Službenički sud dužan je odlučiti o žalbi najkasnije u roku od 15
dana od primitka žalbe i prvostupanjskog spisa predmeta.

\(4\) Odluka Službeničkog suda o žalbi je izvršna danom dostave rješenja
stranki.

Naknada plaće

Članak 128.

\(1\) Za vrijeme udaljenja iz službe državnom službeniku pripada naknada
plaće u iznosu od 60 %, a ako uzdržava obitelj, 80 % plaće isplaćene u
mjesecu koji je prethodio udaljenju iz službe.

\(2\) Puna plaća pripada državnom službeniku od dana vraćanja u službu.

\(3\) Državnom službeniku vraća se obustavljeni dio plaće od prvoga dana
udaljenja u sljedećim slučajevima:

a\) ako Službenički sud prihvati njegovu žalbu protiv rješenja o
udaljenju iz službe

b\) ako je pravomoćnim rješenjem obustavljen kazneni postupak odnosno
postupak zbog teške povrede službene dužnosti, osim zbog zastare vođenja
postupka

c\) ako je pravomoćnom presudom u kaznenom postupku odnosno pravomoćnim
rješenjem u postupku zbog teške povrede službene dužnosti oslobođen od
odgovornosti.

#### 6. ODGOVORNOST ZA ŠTETU

Dužnost naknade štete

Članak 129.

\(1\) Državni službenik dužan je naknaditi štetu koju u službi ili u
svezi sa službom namjerno ili iz krajnje nepažnje nanese državnom
tijelu.

\(2\) Štetom iz stavka 1. ovoga članka smatra se i šteta koju je državno
tijelo imalo naknađujući fizičkim i pravnim osobama štetu koju su
pretrpjeli namjerom ili krajnjom nepažnjom državnog službenika.

\(3\) Propisima za pojedine službe mogu se propisati i posebni slučajevi
odgovornosti za štetu nanesenu u službi ili u svezi sa službom, ali se
odgovornost mora temeljiti na namjeri ili krajnjoj nepažnji.

Utvrđivanje okolnosti pod kojima je nastala šteta

Članak 130.

\(1\) Nastanak štete, njezinu visinu i okolnosti pod kojima je nastala
utvrđuje čelnik tijela odnosno osoba koju on ovlasti odlukom koja nije
upravni akt.

\(2\) Prije donošenja odluke čelnik tijela odnosno osoba koju on ovlasti
dužna je saslušati državnog službenika.

Primjena općih propisa obveznog prava

Članak 131.

Ako državni službenik odbije nadoknaditi štetu, šteta se nadoknađuje po
općim propisima obveznog prava.

Pisani sporazum

Članak 132.

\(1\) O visini i načinu naknade štete čelnik tijela i državni službenik
mogu zaključiti pisani sporazum.

\(2\) Pisani sporazum predstavlja ovršni naslov.

\(3\) Ako bi utvrđivanje visine štete prouzročilo nerazmjerne troškove,
naknada štete može se odrediti u paušalnom iznosu.

Rok za naknadu štete

Članak 133.

\(1\) Rok za naknadu štete ne može isteći prije dana isplate plaće za
obračunsko razdoblje u kojemu je donesena odluka iz članka 130. ovoga
Zakona.

\(2\) Prema visini štete, a po zamolbi državnog službenika, može se
odlukom dopustiti plaćanje u obrocima.

Uspostava prijašnjeg stanja

Članak 134.

\(1\) Za naknadu štete na stvari može se po zahtjevu državnog službenika
dopustiti uspostava prijašnjeg stanja o njegovu trošku u primjerenom
roku. O tome se zaključuje pisani sporazum.

\(2\) Ako državni službenik ne dovede stvar u prijašnje stanje o svom
trošku u roku koji mu je za to ostavljen, donijet će se rješenje o
naknadi štete sukladno odredbama ovoga Zakona.

Naknada štete nastale državnom tijelu povredom službene dužnosti

Članak 135.

\(1\) U postupku zbog povrede službene dužnosti može se odlučivati i o
naknadi štete nastale državnom tijelu povredom službene dužnosti.

\(2\) Ako se do okončanja postupka ne može utvrditi visina štete,
odlučivat će se samo o odgovornosti zbog povrede službene dužnosti te će
se o naknadi štete odlučivati u postupku za naknadu štete prema
odredbama ovoga Zakona.

\(3\) Na temelju pravomoćnog rješenja o naknadi štete može se tražiti
donošenje rješenja o ovrsi pred nadležnim sudom.

Oslobođenje od odgovornosti za štetu

Članak 136.

Ako je do štete došlo postupanjem po nalogu čelnika tijela ili nadređene
osobe, a državni službenik je prethodno stavio pisano upozorenje
nadređenom da bi izvršenjem naloga mogla nastati šteta, državnog
službenika će se u cijelosti osloboditi od odgovornosti za štetu.

### GLAVA X. RASPOLAGANJE

Ukidanje državnog tijela uz preuzimanje poslova tog tijela u drugo
državno tijelo

Članak 137.

\(1\) Kad se ukine državno tijelo, državne službenike ukinutog tijela
preuzima ono državno tijelo koje preuzima i obavljanje poslova ukinutog
tijela, ako posebnim zakonom nije drukčije određeno.

\(2\) Do donošenja pravilnika o unutarnjem redu i rasporedu na radna
mjesta prema tom pravilniku preuzeti državni službenici iz stavka 1.
ovoga članka obavljaju poslove koje su obavljali u ukinutom državnom
tijelu odnosno druge poslove po nalogu čelnika tijela, a pravo na plaću
i ostala prava iz službe ostvaruju prema dotadašnjim rješenjima.

\(3\) Preuzeti državni službenici koji se po donošenju pravilnika o
unutarnjem redu ne mogu rasporediti, jer nema slobodnih radnih mjesta za
koja ispunjavaju stručne i druge uvjete za raspored, stavljaju se na
raspolaganje Vladi.

\(4\) Rješenja o rasporedu na radna mjesta ili rješenja o stavljanju na
raspolaganje Vladi donose se najkasnije u roku od dva mjeseca od dana
stupanja na snagu novog pravilnika o unutarnjem redu donesenog nakon
preuzimanja službenika.

Ukidanje državnog tijela i svih poslova tog tijela

Članak 138.

\(1\) Kad se ukine državno tijelo, a poslove tog tijela ne preuzima neko
drugo državno tijelo, državne službenike ukinutog tijela preuzima tijelo
državne uprave nadležno za službeničke odnose, ako posebnim zakonom nije
drukčije određeno.

\(2\) Preuzeti državni službenici iz stavka 1. ovoga članka stavljaju se
na raspolaganje Vladi rješenjem čelnika tijela koje ih je preuzelo.

\(3\) Rješenja o stavljanju na raspolaganje Vladi donose se najkasnije u
roku od mjesec dana od preuzimanja.

Promjena djelokruga državnog tijela

Članak 139.

\(1\) Ako dio poslova državnog tijela prelazi u djelokrug drugog
državnog tijela, to tijelo preuzima i državne službenike koji su
zatečeni na preuzetim poslovima.

\(2\) Na preuzete državne službenike iz stavka 1. ovoga članka
primjenjuju se odredbe ovoga Zakona koje se odnose na ukidanje državnog
tijela čije poslove preuzima drugo državno tijelo.

Donošenje pravilnika o unutarnjem redu

Članak 140.

\(1\) Kad se donese pravilnik o unutarnjem redu na temelju novog akta o
unutarnjem ustrojstvu, državni službenici raspoređuju se na radna mjesta
iz tog pravilnika prema potrebama službe i stručnom znanju. Državni
službenik mora ispunjavati uvjete za raspored na radno mjesto.

\(2\) Državnog službenika se prilikom rasporeda iz stavka 1. ovoga
članka ne može bez njegove suglasnosti rasporediti u drugo mjesto rada,
koje je udaljeno više od 50 kilometara od mjesta njegova stanovanja ako
bi se premještajem bitno pogoršale njegove obiteljske prilike.

\(3\) Ako se u skladu s uredbom o unutarnjem ustrojstvu državnog tijela
ukidaju pojedine ustrojstvene jedinice tog tijela, pojedina radna mjesta
u državnom tijelu ili se smanjuje potreban broj izvršitelja na pojedinim
radnim mjestima, državni službenici koji su do tada bili raspoređeni na
ta radna mjesta odnosno u ustrojstvene jedinice koje se ukidaju
raspoređuju se na druga radna mjesta za koja ispunjavaju uvjete.

\(4\) Ako nema odgovarajućeg radnog mjesta na koje se državni službenik
može rasporediti, donosi se rješenje o stavljanju na raspolaganje Vladi.

\(5\) Rješenje o rasporedu na radno mjesto odnosno rješenje o stavljanju
na raspolaganje Vladi, sukladno odredbama stavaka 1. -- 4. ovoga članka,
donosi se u roku od dva mjeseca od dana stupanja na snagu novog
pravilnika o unutarnjem redu.

\(6\) Protiv rješenja iz stavka 5. ovoga članka žalbu može izjaviti
državni službenik za kojeg se rješenje donosi. Žalba ne odgađa izvršenje
rješenja.

\(7\) Do donošenja rješenja iz stavka 5. ovoga članka državni službenici
nastavljaju obavljati poslove koje su obavljali na dotadašnjim radnim
mjestima odnosno druge poslove po pisanom nalogu čelnika tijela ili
osobe koju on za to ovlasti, a pravo na plaću i ostala prava iz službe
ostvaruju prema dotadašnjim rješenjima.

Podaci o državnim službenicima na raspolaganju

Članak 141.

\(1\) Evidencija državnih službenika koji su stavljeni na raspolaganje
Vladi vodi se u Registru zaposlenih u državnoj službi i javnim službama.

\(2\) Državno tijelo dužno je unijeti podatke o državnom službeniku
stavljenom na raspolaganje Vladi u Registar iz stavka 1. ovoga članka u
roku od 24 sata od dana izvršnosti rješenja o stavljanju državnog
službenika na raspolaganje.

Trajanje raspolaganja

Članak 142.

\(1\) Na dužinu i tijek roka raspolaganja Vladi iz ovoga Zakona
primjenjuju se opći propisi o radu koji se odnose na dužinu i tijek
otkaznog roka.

\(2\) Za određivanje dužine raspolaganja računa se neprekidni radni staž
u državnim tijelima Republike Hrvatske.

Prava i obveze državnog službenika na raspolaganju

Članak 143.

\(1\) Za vrijeme trajanja raspolaganja Vladi državni službenik dužan je
obavljati poslove po nalogu čelnika tijela ili osobe koju on za to
ovlasti, u skladu s razinom obrazovanja.

\(2\) Za vrijeme trajanja raspolaganja Vladi državni službenik ostvaruje
pravo na plaću u visini plaće isplaćene u mjesecu koji je prethodio
stavljanju na raspolaganje.

\(3\) Državni službenik stavljen na raspolaganje Vladi ostvaruje pravo
na plaću i druga prava iz službe u državnom tijelu u kojem je doneseno
rješenje o stavljanju na raspolaganje.

Prestanak službe i pravo na otpremninu

Članak 144.

\(1\) Istekom roka raspolaganja Vladi državnom službeniku prestaje
služba po sili zakona.

\(2\) Državni službenik iz stavka 1. ovoga članka ima pravo na
otpremninu najmanje u visini utvrđenoj općim propisima o radu.

\(3\) Za određivanje visine otpremnine računa se neprekidni radni staž u
državnim tijelima Republike Hrvatske.

Smanjenje radne sposobnosti

Članak 145.

\(1\) Ako kod državnog službenika postoji smanjenje radne sposobnosti uz
preostalu radnu sposobnost, smanjenje radne sposobnosti uz djelomični
gubitak radne sposobnosti ili neposredna opasnost od nastanka smanjenja
radne sposobnosti koju je utvrdilo ovlašteno tijelo u skladu s posebnim
propisom, uzimajući u obzir nalaz i mišljenje toga tijela, državno
tijelo u kojem je državni službenik zaposlen dužno je rasporediti
službenika na radno mjesto na kojem se obavljaju poslovi za koje je
radno sposoban, a koji moraju što je više moguće odgovarati poslovima na
kojima je državni službenik prethodno radio.

\(2\) Ako u državnom tijelu nema radnog mjesta na koje se državni
službenik iz stavka 1. ovoga članka može rasporediti, odgovarajuće se
primjenjuju odredbe ovoga Zakona o stavljanju državnih službenika na
raspolaganje Vladi.

### GLAVA XI. PRESTANAK DRŽAVNE SLUŽBE

Prestanak državne službe

Članak 146.

\(1\) Državna služba prestaje:

a\) sporazumom

b\) istekom roka

c\) otkazom

d\) po sili zakona i

e\) na drugi način propisan zakonom.

\(2\) Opći propisi o zabrani prestanka rada pojedinim kategorijama
zaposlenih ne primjenjuju se na državne službenike kojima državna služba
prestaje jer nisu zadovoljili na probnom radu ili kojima državna služba
prestaje po sili zakona.

Rješenje o prestanku državne službe

Članak 147.

O prestanku državne službe donosi se rješenje u roku od osam dana od
nastupa okolnosti koje su razlog za prestanak službe.

Prestanak državne službe na određeno vrijeme

Članak 148.

Državna služba na određeno vrijeme prestaje istekom roka ako ne prestane
ranije na drugi način propisan zakonom.

Sporazumni prestanak službe

Članak 149.

Državna služba može prestati na temelju pisanoga sporazuma državnog
službenika i čelnika tijela, kojim se utvrđuje dan prestanka službe.

Otkaz državne službe

Članak 150.

\(1\) Državnom službeniku otkazuje se državna služba ako nije zadovoljio
na probnom radu, a služba mu prestaje danom izvršnosti rješenja o
prestanku službe otkazom.

\(2\) Državna služba može prestati i na temelju pisanoga otkaza koji
državnom tijelu podnese državni službenik.

\(3\) Kada državni službenik daje otkaz, dužan je odraditi otkazni rok u
trajanju od mjesec dana, ako s čelnikom tijela ili osobom koju on za to
ovlasti ne postigne sporazum o drukčijem trajanju otkaznog roka.

Izvanredni otkaz

Članak 151.

\(1\) Državnom službeniku može se otkazati državna služba izvanrednim
otkazom ako čelnik tijela utvrdi da postupanje državnog službenika
tijekom obavljanja poslova:

a\) ima obilježja korupcije

b\) ima za posljedicu znatnu materijalnu ili nematerijalnu štetu za
državno tijelo, pravne osobe ili građane ili zaštitu javnog interesa ili

c\) dovodi u pitanje život i fizički integritet građana.

\(2\) Državnog službenika će se udaljiti iz službe danom dostave
rješenja o izvanrednom otkazu.

\(3\) Na udaljenje iz službe zbog izvanrednog otkaza iz stavka 2. ovoga
članka odgovarajuće se primjenjuju odredbe članka 127. i članka 128.
ovoga Zakona

\(4\) Protiv rješenja o izvanrednom otkazu može se izjaviti žalba Odboru
za državnu službu. Postupak po žalbi je hitan. Odbor za državnu službu
dužan je odlučiti o žalbi u roku od 30 dana od dana primitka žalbe.

\(5\) Državna služba prestaje danom izvršnosti rješenja o izvanrednom
otkazu.

Prestanak državne službe po sili zakona

Članak 152.

\(1\) Državnom službeniku prestaje državna služba po sili zakona:

1\. smrću

2\. danom dostave obavijesti državnom tijelu o pravomoćnosti rješenja o
priznanju prava na invalidsku mirovinu zbog potpunog gubitka radne
sposobnosti

3\. kad navrši 65 godina života i najmanje 15 godina mirovinskog staža,
osim ako se čelnik tijela i državni službenik drukčije ne dogovore,
vodeći računa o potrebama službe

4\. kad je osuđen na kaznu zatvora ili kaznu dugotrajnog zatvora ili
djelomičnu uvjetnu osudu za kazneno djelo -- danom saznanja za
pravomoćnost presude, osim ako mu je pravomoćnom presudom izrečena
uvjetna osuda ili mu je kazna zatvora zamijenjena radom za opće dobro

5\. kad je osuđen za kazneno djelo s obilježjima korupcije -- danom
saznanja za pravomoćnost presude

6\. kad je osuđen za kazneno djelo i izrečena mu sigurnosna mjera
zabrane potpunog obavljanja dužnosti državnog službenika -- danom
saznanja za pravomoćnost presude

7\. kad neopravdano izostane s rada pet radnih dana uzastopce -- danom
napuštanja službe odnosno prvog dana odsutnosti s rada

8\. ako ne položi državni ispit u propisanom roku -- istekom roka u
kojem je bio obvezan položiti državni ispit, ako ovim Zakonom nije
drukčije propisano

9\. ako se sazna da u vrijeme prijma u državnu službu nije ispunjavao
uvjete za prijam u državnu službu propisane ovim ili drugim zakonom ili
da je u vrijeme prijma u državnu službu postojala zapreka za prijam u
državnu službu propisana ovim Zakonom -- danom saznanja za to

10\. kad mu je izrečena kazna prestanka državne službe zbog teške
povrede službene dužnosti -- danom izvršnosti rješenja službeničkog suda

11\. ako se prilikom premještaja ne javi na novu dužnost u utvrđenom
roku -- danom kojim se morao javiti na dužnost

12\. kada je ocijenjen ocjenom »ne zadovoljava« -- danom dostave odluke
o zahtjevu za zaštitu prava u postupku ocjenjivanja, a ako zahtjev nije
podnesen, istekom roka za podnošenje zahtjeva sukladno općem propisu o
radu

13\. u drugim slučajevima utvrđenim zakonom.

\(2\) Državnog službenika koji ispuni uvjete iz stavka 1. točke 3. ovoga
članka može se zadržati u službi u punom ili nepunom radnom vremenu dok
traje potreba službe, a najduže do navršenih 67 godina života. O
zadržavanju u službi donosi se rješenje, na koje se odgovarajuće
primjenjuju odredbe članka 42. stavaka 1., 3., 4. i 5. ovoga Zakona.

\(3\) Državnom službeniku iz stavka 1. točke 4. ovoga članka kojem je
izrečena uvjetna osuda, a sud donese odluku o opozivu izrečene uvjetne
osude, državna služba prestaje danom saznanja za pravomoćnost odluke o
opozivu uvjetne osude.

\(4\) Državnom službeniku iz stavka 1. točke 4. ovoga članka kojem je
kazna zatvora zamijenjena radom za opće dobro, a sud donese odluku kojom
određuje izvršenje izrečene kazne zatvora u neizvršenom dijelu ili u
cijelosti, državna služba prestaje danom saznanja za pravomoćnost odluke
o izvršenju izrečene kazne zatvora.

### GLAVA XII. NAMJEŠTENICI

Propisi

Članak 153.

\(1\) Na prijam i prestanak službe te prava, obveze i odgovornosti
namještenika odgovarajuće se primjenjuju odredbe ovoga Zakona o prijmu i
prestanku državne službe te pravima, obvezama i odgovornostima državnih
službenika, osim odredaba o vježbeničkom stažu i obvezi polaganja
državnoga ispita.

\(2\) Namještenik se ne može rasporediti odnosno premjestiti na radno
mjesto državnog službenika bez provedbe postupka zapošljavanja za prijam
državnih službenika.

### GLAVA XIII. NADZOR

Nadzor nad provedbom zakona

Članak 154.

\(1\) Nadzor nad primjenom ovoga Zakona kao i propisa donesenih na
temelju ovoga Zakona provodi tijelo državne uprave nadležno za
službeničke odnose.

\(2\) Inspekcijski nadzor nad provedbom ovoga Zakona te drugih zakona i
propisa koji se primjenjuju na državne službenike i namještenike provodi
upravna inspekcija u skladu s posebnim zakonom.

### GLAVA XIV. PRIJELAZNE I ZAVRŠNE ODREDBE

Rok za donošenje podzakonskih akata

Članak 155.

\(1\) Vlada će u roku od šest mjeseci od dana stupanja na snagu ovoga
Zakona donijeti uredbe iz članka 22. stavka 5., članka 23. stavka 10.,
članka 44. stavka 7., članka 47., članka 75., članka 87. stavka 4.,
članka 95. stavka 5. i članka 105. stavka 6. ovoga Zakona.

\(2\) Vlada će u roku od šest mjeseci od dana stupanja na snagu ovoga
Zakona donijeti Etički kodeks iz članka 28. stavka 2. ovoga Zakona.

\(3\) Čelnik tijela državne uprave nadležnog za službeničke odnose u
roku od tri mjeseca od dana stupanja na snagu ovoga Zakona donijet će
pravilnik iz članka 101. stavka 3. ovoga Zakona.

Rok za donošenje pravilnika o unutarnjem redu i rješenja o rasporedu

Članak 156.

\(1\) Čelnici državnih tijela će najkasnije u roku od šest mjeseci od
dana stupanja na snagu uredbe iz članka 47. ovoga Zakona donijeti
pravilnike o unutarnjem redu u skladu s odredbama ovoga Zakona.

\(2\) Čelnici tijela dužni su donijeti rješenja o rasporedu na radno
mjesto državnih službenika i namještenika u roku od tri mjeseca od dana
stupanja na snagu pravilnika iz stavka 1. ovoga članka.

Državni ispiti

Članak 157.

\(1\) Položen državni stručni ispit za srednju stručnu spremu smatra se
položenim državnim ispitom I. razine.

\(2\) Položen državni stručni ispit za visoku i višu stručnu spremu
smatra se položenim državnim ispitom II. razine.

\(3\) Državni službenik koji je oslobođen obveze polaganja državnog
stručnog ispita za poslove radnog mjesta određene razine obrazovanja,
sukladno propisima koji su bili na snazi u vrijeme oslobađanja obveze
polaganja državnog stručnog ispita, nije dužan polagati državni ispit
odgovarajuće razine u smislu odredaba ovoga Zakona.

\(4\) Državni službenik koji nema položen ispit propisane razine dužan
je ispit položiti najkasnije u roku od šest mjeseci od dana stupanja na
snagu ovoga Zakona.

\(5\) Državnog službenika iz stavka 4. ovoga članka koji ne položi
državni ispit u propisanom roku rasporedit će se na radno mjesto za koje
ispunjava uvjete i ima položen državni ispit propisane razine, a ako
nema slobodnog radnog mjesta na koje se državni službenik može
rasporediti, odgovarajuće će se primijeniti odredbe ovoga Zakona o
stavljanju na raspolaganje.

Akti o ustrojavanju i imenovanju članova Službeničkog suda i Višeg
službeničkog suda

Članak 158.

\(1\) Službenički sud i Viši službenički sud, ustrojeni na temelju
članka 100. Zakona o državnim službenicima (»Narodne novine«, br.
92/05., 140/05., 142/06., 77/07., 107/07., 27/08., 34/11., 49/11.,
150/11., 34/12., 49/12., 37/13., 38/13., 01/15., 138/15., 61/17.,
70/19., 98/19. i 141/22.) i Odluke o ustrojavanju Službeničkog suda i
Višeg službeničkog suda (»Narodne novine«, br. 123/19.), nastavljaju s
radom kao Službenički sud i Viši službenički sud ustrojeni ovim Zakonom.

\(2\) Zatečeni predsjednici i članovi Službeničkog suda i Višeg
službeničkog suda, imenovani na temelju članka 101. Zakona o državnim
službenicima (»Narodne novine«, br. 92/05., 140/05., 142/06., 77/07.,
107/07., 27/08., 34/11., 49/11., 150/11., 34/12., 49/12., 37/13.,
38/13., 01/15., 138/15., 61/17., 70/19., 98/19. i 141/22.), nastavljaju
s radom kao predsjednici i članovi Službeničkog suda i Višeg
službeničkog suda ustrojenih ovim Zakonom, do imenovanja novih
predsjednika i članova sukladno ovom Zakonu.

Odbor za državnu službu

Članak 159.

\(1\) Odbor za državnu službu ustrojen prema Zakonu o državnim
službenicima (»Narodne novine«, br. 92/05., 140/05., 142/06., 77/07.,
107/07., 27/08., 34/11., 49/11., 150/11., 34/12., 49/12., 37/13.,
38/13., 01/15., 138/15., 61/17., 70/19., 98/19. i 141/22.) nastavlja s
radom kao Odbor za državnu službu ustrojen ovim Zakonom.

\(2\) Predsjednik i članovi Odbora za državnu službu zatečeni na
dužnosti na dan stupanja na snagu ovoga Zakona nastavljaju s radom do
isteka vremena na koje su imenovani.

Raspisivanje javnih natječaja u prijelaznom razdoblju

Članak 160. (NN [155/23](https://www.zakon.hr/cms.htm?id=165730),
[85/24](https://www.zakon.hr/cms.htm?id=165727))

\(1\) U razdoblju od dana stupanja na snagu ovoga Zakona do 1. studenog
2024. javni natječaj za prijam u državnu službu raspisuje se u skladu s
Odlukom o zabrani novog zapošljavanja državnih službenika i namještenika
u tijelima državne uprave te uredima i drugim stručnim službama Vlade
Republike Hrvatske (»Narodne novine«, br. 35/22. i 37/23.).

\(2\) U razdoblju iz stavka 1. ovog članka postupak provedbe javnog
natječaja za prijam u državnu službu i javnog natječaja za imenovanje
rukovodećih državnih službenika koje imenuje Vlada provodit će se u
skladu s odredbama Uredbe o raspisivanju i provedbi javnog natječaja i
internog oglasa u državnoj službi (»Narodne novine«, br. 78/17. i
89/19.).

\(3\) Imenovanje rukovodećih državnih službenika iz članka 50. stavka 1.
ovoga Zakona, u razdoblju od stupanja na snagu ovoga Zakona do 1.
siječnja 2026., provodit će se na temelju javnog natječaja.

Utvrđivanje liste kandidata i testiranje u prijelaznom razdoblju

Članak 161.

\(1\) Listu kandidata prijavljenih na javni natječaj iz članka 160.
ovoga Zakona, koji ispunjavaju formalne uvjete propisane natječajem,
utvrđuje komisija za provedbu natječaja koju imenuje čelnik tijela.

\(2\) Kandidate s liste iz stavka 1. ovoga članka komisija za provedbu
natječaja upućuje na testiranje i intervju radi utvrđivanja njihova
znanja, vještina i sposobnosti te stečenog radnog iskustva. Izbor
kandidata za prijam u službu obavlja se između najviše deset kandidata
koji su postigli najbolje rezultate na provedenom testiranju i
intervjuu. Izbor kandidata mora biti obrazložen.

\(3\) Izbor kandidata obavlja se u roku od tri mjeseca od dana objave
javnog natječaja u »Narodnim novinama«.

Rješenja u postupku javnog natječaja u prijelaznom razdoblju

Članak 162.

\(1\) Na donošenje rješenja u postupku javnog natječaja iz članka 160.
ovoga Zakona primjenjuju se odredbe članaka 76. i 77. ovoga Zakona.

\(2\) Za kandidata izabranog putem javnog natječaja ili oglasa, koji je
državni službenik, umjesto rješenja o prijmu u državnu službu donosi se
rješenje o izboru kandidata, a po izvršnosti toga rješenja donosi se
rješenje o rasporedu na radno mjesto.

\(3\) Na rješenje o izboru kandidata odgovarajuće se primjenjuju odredbe
ovoga Zakona o rješenju o prijmu u državnu službu.

Obustava postupka javnog natječaja u prijelaznom razdoblju

Članak 163.

\(1\) Postupak javnog natječaja iz članka 160. ovoga Zakona obustavit će
se u slučaju kada se u roku određenom natječajem nije prijavio ni jedan
kandidat ili prijavljeni kandidati ne ispunjavaju formalne uvjete za
prijam i raspored, ili nisu postigli zadovoljavajuće rezultate na
provedenom testiranju ili razgovoru (intervjuu).

\(2\) Postupak javnog natječaja obustavit će se odlukom ako se
popunjavanje radnog mjesta ne može provesti zbog bitno promijenjenih
okolnosti nakon raspisivanja javnog natječaja.

\(3\) Odluka iz stavaka 1. i 2. ovoga članka objavljuje se na mrežnim
stranicama tijela državne uprave nadležnog za službeničke odnose i
mrežnim stranicama državnog tijela koje je raspisalo javni natječaj. U
odluci se obvezno navode razlozi obustave.

Poništenje javnog natječaja u prijelaznom razdoblju

Članak 164.

\(1\) Tijelo državne uprave nadležno za službeničke odnose poništit će
odlukom javni natječaj koji je raspisan protivno odredbama članka 160.
ovoga Zakona.

\(2\) Odluka iz stavka 1. ovoga članka može se donijeti najkasnije u
roku od 30 dana od dana objave javnog natječaja u »Narodnim novinama«.

\(3\) Odluka iz stavka 1. ovoga članka objavljuje se na mrežnim
stranicama tijela državne uprave nadležnog za službeničke odnose.

Prijam u službu na određeno vrijeme u prijelaznom razdoblju

Članak 165. (NN [155/23](https://www.zakon.hr/cms.htm?id=165730),
[85/24](https://www.zakon.hr/cms.htm?id=165727))

\(1\) U razdoblju od dana stupanja na snagu ovoga Zakona do 1. studenog
2024. oglas za prijam u službu na određeno vrijeme raspisuje se u skladu
s Odlukom o zabrani novog zapošljavanja državnih službenika i
namještenika u tijelima državne uprave te uredima i drugim stručnim
službama Vlade Republike Hrvatske (»Narodne novine«, br. 35/22. i
37/23.).

\(2\) Osobe se u državnu službu na određeno vrijeme primaju putem
oglasa, ako ovim Zakonom nije drukčije određeno. Oglas se objavljuje
putem nadležne službe za zapošljavanje, na mrežnim stranicama državnog
tijela koje raspisuje oglas i mrežnim stranicama tijela državne uprave
nadležnog za službeničke odnose. Rok za podnošenje prijave na oglas je
osam dana od dana objave oglasa na mrežnim stranicama tijela državne
uprave nadležnog za službeničke odnose.

\(3\) Za slobodno radno mjesto na određeno vrijeme oglas se ne mora
objaviti ako u državnom tijelu ima državnih službenika primljenih u
državnu službu na određeno vrijeme koji ispunjavaju uvjete za to radno
mjesto.

\(4\) Rješenje o prijmu u državnu službu na određeno vrijeme dostavlja
se javnom objavom na mrežnim stranicama državnog tijela koje je
raspisalo oglas i mrežnim stranicama tijela državne uprave nadležnog za
službeničke odnose. Dostava svim kandidatima smatra se obavljenom
istekom osmoga dana od dana objave na mrežnim stranicama tijela državne
uprave nadležnog za službeničke odnose.

\(5\) Žalba protiv rješenja o prijmu u državnu službu na određeno
vrijeme ne odgađa izvršenje rješenja.

\(6\) Na obustavu i poništavanje oglasa za prijam u službu na određeno
vrijeme odgovarajuće se primjenjuju odredbe članaka 163. i 164. ovoga
Zakona.

Zapošljavanje namještenika u prijelaznom razdoblju

Članak 166. (NN [155/23](https://www.zakon.hr/cms.htm?id=165730),
[85/24](https://www.zakon.hr/cms.htm?id=165727))

\(1\) U razdoblju od dana stupanja na snagu ovoga Zakona do 1. studenog
2024. oglas za prijam u službu namještenika raspisuje se u skladu s
Odlukom o zabrani novog zapošljavanja državnih službenika i namještenika
u tijelima državne uprave te uredima i drugim stručnim službama Vlade
Republike Hrvatske (»Narodne novine«, br. 35/22. i 37/23.).

\(2\) Namještenici se zapošljavaju putem oglasa, a izbor kandidata
obavlja se na temelju rezultata provedenog intervjua i, po potrebi,
provjere sposobnosti i vještina kandidata ovisno o vrsti radnoga mjesta.

\(3\) Ako se provodi provjera sposobnosti i vještina kandidata iz stavka
2. ovoga članka, u oglasu za prijam namještenika potrebno je navesti
način obavljanja provjere i područje iz kojeg se provjera obavlja, kao i
obvezu pristupanja provjeri sposobnosti i vještina kandidata.

Ocjenjivanje državnih službenika u prijelaznom razdoblju

Članak 167.

\(1\) Postupci ocjenjivanja državnih službenika za 2024. godinu provodit
će se sukladno odredbama Uredbe o postupku i kriterijima ocjenjivanja
državnih službenika (»Narodne novine«, br. 133/11.).

\(2\) U postupku ocjenjivanja iz stavka 1. ovoga članka državni
službenik ocjenjuje se:

a\) ocjenom »USPJEŠAN«, ako pokazuje potrebnu razinu stručnosti i
kompetencija, čiji rad i poštivanje službene dužnosti osiguravaju
pouzdano obavljanje službe, koji svoje službene zadatke obavlja
pravodobno i u skladu s pravilima struke, a pogreške u radu i postupanju
su zanemarive

b\) ocjenom »PRIMJERAN«, ako pokazuje visoku razinu stručnosti i
kompetencija, čiji rad i poštivanje službene dužnosti osiguravaju
prvorazredno obavljanje službe, koji osim ispunjavanja uvjeta za ocjenu
iz točke a) ovoga stavka daje korisne prijedloge za unapređenje službe
ili pokazuje iznimnu motivaciju za rad te postiže rezultate u radu bolje
od predviđenih za radno mjesto na koje je raspoređen

c\) ocjenom »IZUZETAN«, ako osim ispunjavanja uvjeta za ocjenu iz točke
b) ovoga članka obavlja poslove u opsegu znatno većem od uobičajenog ili
je inovativan i kreativan te aktivno sudjeluje u unapređenju upravnog
područja ili se dodatno angažira u upravnom području u kojem je zaposlen
odnosno upravnom području iz djelokruga državnog tijela, radom na
poslovima i izvan opisa poslova radnog mjesta ili objavljivanjem
stručnih radova ili publikacija ili sudjelovanjem kao predavač na
stručnim savjetovanjima ili seminarima ili kao trener na radionicama u
organiziranim programima izobrazbe sukladno ovom Zakonu, čime pridonosi
svom osobnom profesionalnom razvoju i unapređenju rada u odgovarajućem
upravnom području

d\) ocjenom »ZADOVOLJAVA«, ako pokazuje nižu razinu stručnosti i
kompetencija od potrebne za uredno izvršavanje službenih zadataka, čiji
rad i poštivanje službene dužnosti osiguravaju najmanju moguću mjeru
prihvatljivih standarda kvalitete rada i preciznosti u obavljanju
službe, koji ima pogreške u radu i postupanju odnosno koji službene
zadatke bez opravdanog razloga obavlja izvan rokova ili protivno
pravilima struke, na čiji rad i postupanje nadređeni državni službenik
ima primjedbe

e\) ocjenom »NE ZADOVOLJAVA«, ako ne pokazuje potrebnu stručnost i
kompetencije za ostvarivanje minimuma standarda kvalitete rada te
pouzdanog i prihvatljivog obavljanja službe, koji ima značajne pogreške
u radu ili postupanju odnosno koji službene zadaće učestalo izvršava
izvan rokova ili protivno pravilima struke te ne pokazuje interes za
kvalitetu svog rada unatoč tome što nadređeni državni službenik ili
čelnik tijela ima primjedbe na njegov rad i što ga upozorava na propuste
i nepravilnosti, pod uvjetom da je najkasnije tri mjeseca prije isteka
ocjenjivačkog razdoblja pisanim putem upozoren na mogućnost dobivanja
negativne ocjene te ni nakon toga nije otklonio propuste i nepravilnosti
u radu.

\(3\) Odlučivanje o ocjeni upravna je stvar o kojoj odlučuje rješenjem
čelnik tijela ili službena osoba u čijem je opisu poslova rješavanje o
upravnoj stvari, sukladno propisima o ustrojstvu državnog tijela.

\(4\) Protiv rješenja iz stavka 3. ovoga članka državni službenik i
namještenik može izjaviti žalbu Odboru za državnu službu u roku od 15
dana od dana dostave rješenja. Žalba ne odgađa izvršenje rješenja.

\(5\) Protiv rješenja Odbora za državnu službu državno tijelo i državni
službenik odnosno namještenik mogu pokrenuti upravni spor.

\(6\) Državnom službeniku koji je ocijenjen ocjenom »ne zadovoljava«
prestaje državna služba po sili zakona, danom izvršnosti rješenja o
ocjenjivanju.

Ocjenjivanje namještenika u prijelaznom razdoblju

Članak 168.

\(1\) Postupci ocjenjivanja namještenika za 2024. godinu provodit će se
sukladno odredbama Uredbe o postupku i kriterijima ocjenjivanja državnih
službenika (»Narodne novine«, br. 133/11.).

\(2\) U postupku ocjenjivanja iz stavka 1. ovoga članka namještenik se
ocjenjuje:

a\) ocjenom »USPJEŠAN«, ako ima potrebnu razinu znanja i stručnosti,
čiji rad i poštivanje radne dužnosti osiguravaju pouzdano obavljanje
poslova radnog mjesta odnosno koji svoje službene zadatke obavlja
pravodobno i u skladu s pravilima struke, a pogreške u radu i postupanju
su zanemarive

b\) ocjenom »PRIMJERAN«, ako ima visoku razinu znanja i stručnosti, čiji
rad i poštivanje radne dužnosti osiguravaju prvorazredno obavljanje
poslova radnog mjesta, osim ispunjavanja uvjeta za ocjenu iz točke a)
ovoga stavka daje korisne prijedloge za unapređenje rada i pokazuje
iznimnu motivaciju za rad te postiže rezultate u radu bolje od
predviđenih za radno mjesto na koje je raspoređen te nema pogrešaka u
radu i postupanju

c\) ocjenom »ZADOVOLJAVA«, ako pokazuje nižu razinu znanja i stručnosti,
čiji rad i poštivanje radne dužnosti osiguravaju najmanju moguću mjeru
prihvatljivih standarda kvalitete rada i preciznosti u obavljanju
poslova radnog mjesta, koji ima više pogrešaka u radu i postupanju
odnosno koji radne zadatke bez opravdanog razloga obavlja izvan rokova
ili protivno pravilima struke, na čiji rad i postupanje nadređeni
državni službenik ima primjedbe

d\) ocjenom »NE ZADOVOLJAVA«, ako ne pokazuje potrebno znanje i
stručnost za ostvarivanje minimuma standarda kvalitete rada te pouzdanog
i prihvatljivog obavljanja poslova radnog mjesta, koji ima značajne
pogreške u radu ili postupanju odnosno koji radne zadaće učestalo
obavlja izvan rokova protivno pravilima struke te ne pokazuje interes za
kvalitetu svog rada unatoč tome što nadređeni državni službenik ili
čelnik tijela ima primjedbe na njegov rad i što ga upozorava na propuste
i nepravilnosti, pod uvjetom da je najkasnije tri mjeseca prije isteka
ocjenjivačkog razdoblja pisanim putem upozoren na mogućnost dobivanja
negativne ocjene te ni nakon toga nije otklonio propuste i nepravilnosti
u radu.

\(3\) Ocjenjivanje namještenika nije upravna stvar.

\(4\) O ocjeni se donosi odluka.

\(5\) Namještenik koji smatra da mu je odlukom iz stavka 4. ovoga članka
povrijeđeno neko pravo iz radnog odnosa ima pravo na sudsku zaštitu
sukladno općem propisu o radu.

Započeti postupci

Članak 169.

\(1\) Postupci prijma u državnu službu i postupci u kojima se odlučuje o
pravima i obvezama državnih službenika započeti do dana stupanja na
snagu ovoga Zakona dovršit će se prema odredbama propisa koji su bili na
snazi u vrijeme pokretanja postupka.

\(2\) Postupak ocjenjivanja i učinkovitosti državnih službenika za 2023.
provest će se sukladno odredbama članaka 82. -- 86. Zakona o državnim
službenicima (»Narodne novine«, br. 92/05., 140/05., 142/06., 77/07.,
107/07., 27/08., 34/11., 49/11., 150/11., 34/12., 49/12., 37/13.,
38/13., 01/15., 138/15., 61/17., 70/19., 98/19. i 141/22.) i Uredbe o
postupku i kriterijima ocjenjivanja državnih službenika (»Narodne
novine«, br. 133/11.).

Zadržavanje prava prema prijašnjim propisima

Članak 170.

\(1\) Rukovodeći državni službenici koje je imenovala Vlada na temelju
javnog natječaja, zatečeni na dužnosti na dan stupanja na snagu ovoga
Zakona, ostaju na dužnosti do isteka vremena na koje su imenovani i
zadržavaju koeficijent složenosti poslova utvrđen prema dotadašnjim
propisima do isteka vremena na koje su imenovani, ako je to za njih
povoljnije.

\(2\) Državni službenici i namještenici zatečeni u državnoj službi na
dan stupanja na snagu ovoga Zakona, osim rukovodećih državnih službenika
iz stavka 1. ovoga članka, nastavljaju raditi na svojim dotadašnjim
radnim mjestima te zadržavaju pravo na plaću prema dotadašnjim
propisima, do stupanja na snagu uredbe iz članka 47. ovoga Zakona.

\(3\) Na državne službenike i namještenike koji se zaposle nakon
stupanja na snagu ovoga Zakona, a prije stupanja na snagu uredbe iz
članka 47. ovoga Zakona, primjenjivat će se dotadašnji propisi kojima su
propisani nazivi radnih mjesta i plaće državnih službenika i
namještenika.

\(4\) Državni službenici ovlašteni za obavljanje poslova rukovodećeg
državnog službenika iz članka 50. ovoga Zakona zadržavaju koeficijent za
obračun plaće utvrđen prema dotadašnjim propisima.

Prevođenje naziva radnih mjesta

Članak 171.

\(1\) U razdoblju od dana stupanja na snagu uredbe iz članka 47. ovoga
Zakona do rasporeda državnih službenika i namještenika u skladu s
pravilnikom o unutarnjem redu državnog tijela usklađenim s tom uredbom
primjenjivat će se odredbe te uredbe o prevođenju dotadašnjih naziva
radnih mjesta u nove nazive radnih mjesta državnih službenika i
namještenika.

\(2\) Stupanjem na snagu uredbe iz članka 47. ovoga Zakona smatrat će se
da su dotadašnji nazivi radnih mjesta u pravilnicima o unutarnjem redu
izmijenjeni u nove nazive radnih mjesta u skladu s prevođenjem utvrđenim
tom uredbom.

\(3\) U roku od 30 dana od dana stupanja na snagu uredbe iz članka 47.
ovoga Zakona čelnik tijela obavijestit će pisanim putem državne
službenike i namještenike o prevođenju dotadašnjeg naziva radnog mjesta
na koje su raspoređeni i novom koeficijentu za obračun plaće.

\(4\) Državni službenik i namještenik koji smatra da mu je pogrešno
utvrđeno prevođenje naziva radnog mjesta i novi koeficijent za obračun
plaće ima pravo zatražiti ispravak. Ako čelnik tijela utvrdi da je
zahtjev osnovan, obavijestit će državnog službenika i namještenika
pisanim putem o prihvaćanju njegova zahtjeva, a ako utvrdi da zahtjev
nije osnovan, dužan je u upravnom postupku donijeti rješenje o
utvrđivanju novog naziva radnog mjesta i koeficijenta za obračun plaće.

\(5\) Podaci o novim nazivima radnih mjesta i koeficijentima za obračun
plaće državnih službenika i namještenika unijet će se u Registar
zaposlenih u državnoj službi i javnim službama u roku od 30 dana od dana
stupanja na snagu uredbe iz članka 47. ovoga Zakona.

Rok za potpisivanje izjave o nepostojanju sukoba interesa

Članak 172.

Državni službenici i namještenici zatečeni u državnoj službi dužni su u
roku od 60 dana od dana stupanja na snagu ovoga Zakona potpisati izjavu
o nepostojanju sukoba interesa iz članka 38. ovoga Zakona.

Premještaj u drugo državno tijelo u prijelaznom razdoblju

Članak 173.

\(1\) U razdoblju od dana stupanja na snagu ovoga Zakona do 1. siječnja
2026. državni službenik može po potrebi službe biti premješten na drugo
radno mjesto u drugom državnom tijelu za koje ispunjava propisane
uvjete.

\(2\) Državni službenik premješta se na radno mjesto u drugom državnom
tijelu na temelju sporazuma čelnika tijela iz kojeg se službenik
premješta i čelnika tijela u koje se premješta.

\(3\) Na premještaj iz stavka 1. ovoga članka odgovarajuće se
primjenjuju odredbe ovoga Zakona o premještaju na drugo radno mjesto u
istom državnom tijelu.

Početak ocjenjivanja prema odredbama ovoga Zakona

Članak 174.

Postupci ocjenjivanja državnih službenika i namještenika počinju se
provoditi prema odredbama ovoga Zakona od 1. siječnja 2025., za rad u
2025.

Prestanak važenja propisa

Članak 175.

\(1\) Danom stupanja na snagu ovoga Zakona prestaje važiti [Zakon o
državnim
službenicima](https://www.zakon.hr/z/3640/Zakon-o-dr%C5%BEavnim-slu%C5%BEbenicima-2022-2023)
(»Narodne novine«, br. 92/05., 140/05., 142/06., 77/07., 107/07.,
27/08., 34/11., 49/11., 150/11., 34/12., 49/12., 37/13., 38/13., 01/15.,
138/15., 61/17., 70/19., 98/19. i 141/22.).

\(2\) Danom stupanja na snagu ovoga Zakona prestaje važiti:

-- Uredba o načinima i uvjetima napredovanja državnih službenika
(»Narodne novine«, br. 77/07., 142/11., 105/15. i 53/23.)

-- Uredba o uvjetima i načinu izbora osoba na stručno osposobljavanje
bez zasnivanja radnog odnosa u državnim tijelima (»Narodne novine«, br.
100/11.).

\(3\) Do dana stupanja na snagu podzakonskih akata donesenih na temelju
odredbi ovoga Zakona ostaju na snazi sljedeći propisi:

-- Uredba o mogućnosti rada državnog službenika na izdvojenom mjestu
rada, rada na daljinu i rada u nepunom radnom vremenu (»Narodne novine«,
br. 141/23.) u dijelu koji se odnosi na rad s nepunim radnim vremenom
ostaje na snazi do stupanja na snagu uredbe iz članka 22. stavka 5.
ovoga Zakona, a u dijelu koji se odnosi na rad na izdvojenom mjestu rada
i rad na daljinu ostaje na snazi do stupanja na snagu uredbe iz članka
23. stavka 10. ovoga Zakona

-- Uredba o ustrojstvu i načinu rada Odbora za državnu službu (»Narodne
novine«, br. 96/17.) ostaje na snazi do stupanja na snagu uredbe iz
članka 44. stavka 7. ovoga Zakona

-- Uredba o klasifikaciji radnih mjesta u državnoj službi (»Narodne
novine«, br. 77/07., 13/08. i 81/08.) ostaje na snazi do stupanja na
snagu uredbe iz članka 47. ovoga Zakona

-- Uredba o raspisivanju i provedbi javnog natječaja i internog oglasa u
državnoj službi (»Narodne novine«, br. 78/17. i 89/19.) ostaje na snazi
do stupanja na snagu uredbe iz članka 75. ovoga Zakona

-- Uredba o upućivanju državnog službenika na rad izvan državne službe
(»Narodne novine«, br. 33/06.) ostaje na snazi do stupanja na snagu
uredbe iz članka 87. stavka 4. ovoga Zakona

-- Uredba o postupku i kriterijima ocjenjivanja državnih službenika
(»Narodne novine«, br. 133/11.) ostaje na snazi do stupanja na snagu
uredbe iz članka 95. stavka 5. ovoga Zakona

-- Uredba o oblicima, načinima i uvjetima izobrazbe državnih službenika
(»Narodne novine«, broj 10/07.) ostaje na snazi do stupanja na snagu
uredbe iz članka 105. stavka 6. ovoga Zakona.

\(4\) Pravilnik o polaganju državnog ispita (»Narodne novine«, br.
70/20., 29/21. i 39/22.) ostaje na snazi do stupanja na snagu pravilnika
iz članka 101. stavka 3. ovoga Zakona.

\(5\) Etički kodeks državnih službenika (»Narodne novine«, br. 40/11. i
13/12.) ostaje na snazi do stupanja na snagu etičkog kodeksa iz članka
28. stavka 2. ovoga Zakona.

Stupanje na snagu

Članak 176.

Ovaj Zakon objavit će se u »Narodnim novinama«, a stupa na snagu 1.
siječnja 2024., osim članaka 60. i 61. koji stupaju na snagu 1. lipnja
2024., članaka 66. -- 73. koji stupaju na snagu 1. srpnja 2024. i
članaka 62. -- 65. koji stupaju na snagu 1. siječnja 2026.

#### Prijelazne i završne odredbe iz NN 85/24 od 19.07.2024.

Članak 8.

Rokovi propisani odredbama članka 160. stavka 1., članka 165. stavka 1.
i članka 166. stavka 1. Zakona o državnim službenicima (»Narodne
novine«, br. 155/23.) nastavljaju teći do isteka rokova sukladno
odredbama ovoga Zakona.

Članak 9.

Do isteka rokova određenih odredbama ovoga Zakona postupci zapošljavanja
provodit će se u skladu s člancima 160. -- 166. Zakona o državnim
službenicima (»Narodne novine«, br. 155/23.).

Članak 10.

\(1\) U razdoblju od dana stupanja na snagu ovoga Zakona do 1. siječnja
2026., kada to zahtijevaju potrebe službe, službenik upravnog tijela
jedinice lokalne i područne (regionalne) samouprave odnosno službenik iz
javne službe iznimno može biti premješten na radno mjesto u državnoj
službi za koje ispunjava propisane uvjete.

\(2\) Državni službenik može biti premješten u upravno tijelo jedinice
lokalne i područne (regionalne) samouprave odnosno javnu službu pod
uvjetima utvrđenim u stavku 1. ovoga članka.

\(3\) Za premještaj iz stavaka 1. i 2. ovoga članka potreban je
prethodni pisani sporazum čelnika tijela odnosno javne službe.

\(4\) Premještaj službenika iz stavaka 1. i 2. ovoga članka može biti
trajan ili privremen.

\(5\) Kod privremenog premještaja iz stavka 4. ovoga članka službenik
ima pravo na plaću koja je za njega povoljnija.

\(6\) Za vrijeme privremenog premještaja službenik ostvaruje sva prava
iz službe u tijelu odnosno javnoj službi iz koje je privremeno
premješten.

\(7\) Za vrijeme privremenog premještaja tijelo odnosno javna služba iz
koje je službenik premješten ima pravo na povrat sredstava za plaću
premještenog službenika od tijela odnosno javne službe u koju je
službenik premješten.
