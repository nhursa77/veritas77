**ZAKON O POMORSKOM DOBRU I MORSKIM LUKAMA**

[DIO PRVI UVODNE ODREDBE
[2](#dio-prvi-uvodne-odredbe)](#dio-prvi-uvodne-odredbe)

[DIO DRUGI POMORSKO DOBRO
[4](#dio-drugi-pomorsko-dobro)](#dio-drugi-pomorsko-dobro)

[GLAVA I. OSNOVNE ODREDBE
[4](#glava-i.-osnovne-odredbe)](#glava-i.-osnovne-odredbe)

[GLAVA II. ODREĐIVANJE STATUSA POMORSKOG DOBRA
[9](#glava-ii.-određivanje-statusa-pomorskog-dobra)](#glava-ii.-određivanje-statusa-pomorskog-dobra)

[GLAVA III. KATASTARSKA EVIDENCIJA I UPIS POMORSKOG DOBRA U ZEMLJIŠNOJ
KNJIZI
[13](#glava-iii.-katastarska-evidencija-i-upis-pomorskog-dobra-u-zemljišnoj-knjizi)](#glava-iii.-katastarska-evidencija-i-upis-pomorskog-dobra-u-zemljišnoj-knjizi)

[GLAVA IV. UPRAVLJANJE POMORSKIM DOBROM
[14](#glava-iv.-upravljanje-pomorskim-dobrom)](#glava-iv.-upravljanje-pomorskim-dobrom)

[DIO TREĆI POSEBNA UPOTREBA I GOSPODARSKO KORIŠTENJE POMORSKOG DOBRA
[19](#dio-treći-posebna-upotreba-i-gospodarsko-korištenje-pomorskog-dobra)](#dio-treći-posebna-upotreba-i-gospodarsko-korištenje-pomorskog-dobra)

[GLAVA I. INSTITUTI RASPOLAGANJA POMORSKIM DOBROM
[19](#glava-i.-instituti-raspolaganja-pomorskim-dobrom)](#glava-i.-instituti-raspolaganja-pomorskim-dobrom)

[GLAVA II. POSEBNA UPOTREBA POMORSKOG DOBRA
[19](#glava-ii.-posebna-upotreba-pomorskog-dobra)](#glava-ii.-posebna-upotreba-pomorskog-dobra)

[GLAVA III. GOSPODARSKO KORIŠTENJE POMORSKOG DOBRA
[20](#glava-iii.-gospodarsko-korištenje-pomorskog-dobra)](#glava-iii.-gospodarsko-korištenje-pomorskog-dobra)

[DIO ČETVRTI MORSKE PLAŽE
[29](#dio-četvrti-morske-plaže)](#dio-četvrti-morske-plaže)

[DIO PETI MORSKE LUKE
[31](#dio-peti-morske-luke)](#dio-peti-morske-luke)

[GLAVA I. RAZVRSTAJ MORSKIH LUKA
[31](#glava-i.-razvrstaj-morskih-luka)](#glava-i.-razvrstaj-morskih-luka)

[GLAVA II. LUKE OTVORENE ZA JAVNI PROMET
[32](#glava-ii.-luke-otvorene-za-javni-promet)](#glava-ii.-luke-otvorene-za-javni-promet)

[POGLAVLJE I. LUKE OTVORENE ZA JAVNI PROMET OD OSOBITOG (MEĐUNARODNOG)
GOSPODARSKOG INTERESA ZA REPUBLIKU HRVATSKU
[32](#poglavlje-i.-luke-otvorene-za-javni-promet-od-osobitog-međunarodnog-gospodarskog-interesa-za-republiku-hrvatsku)](#poglavlje-i.-luke-otvorene-za-javni-promet-od-osobitog-međunarodnog-gospodarskog-interesa-za-republiku-hrvatsku)

[POGLAVLJE II. LUKE OTVORENE ZA JAVNI PROMET OD ŽUPANIJSKOG I LOKALNOG
ZNAČAJA
[39](#poglavlje-ii.-luke-otvorene-za-javni-promet-od-županijskog-i-lokalnog-značaja)](#poglavlje-ii.-luke-otvorene-za-javni-promet-od-županijskog-i-lokalnog-značaja)

[GLAVA III. LUKA POSEBNE NAMJENE
[44](#glava-iii.-luka-posebne-namjene)](#glava-iii.-luka-posebne-namjene)

[GLAVA IV. SIDRIŠTE [45](#glava-iv.-sidrište)](#glava-iv.-sidrište)

[GLAVA V. PRIVEZIŠTE [45](#glava-v.-privezište)](#glava-v.-privezište)

[DIO ŠESTI RED NA POMORSKOM DOBRU I RED U LUCI
[46](#dio-šesti-red-na-pomorskom-dobru-i-red-u-luci)](#dio-šesti-red-na-pomorskom-dobru-i-red-u-luci)

[GLAVA I. RED NA POMORSKOM DOBRU
[46](#glava-i.-red-na-pomorskom-dobru)](#glava-i.-red-na-pomorskom-dobru)

[GLAVA II. RED U LUCI
[50](#glava-ii.-red-u-luci)](#glava-ii.-red-u-luci)

[DIO SEDMI NADZOR NAD PROVEDBOM OVOGA ZAKONA
[53](#dio-sedmi-nadzor-nad-provedbom-ovoga-zakona)](#dio-sedmi-nadzor-nad-provedbom-ovoga-zakona)

[GLAVA I. OPĆE ODREDBE
[53](#glava-i.-opće-odredbe)](#glava-i.-opće-odredbe)

[GLAVA II. UPRAVNI NADZOR
[54](#glava-ii.-upravni-nadzor)](#glava-ii.-upravni-nadzor)

[GLAVA III. INSPEKCIJSKI NADZOR
[54](#glava-iii.-inspekcijski-nadzor)](#glava-iii.-inspekcijski-nadzor)

[GLAVA IV. NADZOR IZVRŠENJA OBVEZA PREUZETIH UGOVOROM O KONCESIJI,
UGOVOROM O POSEBNOJ UPOTREBI I DOZVOLOM NA POMORSKOM DOBRU
[58](#glava-iv.-nadzor-izvršenja-obveza-preuzetih-ugovorom-o-koncesiji-ugovorom-o-posebnoj-upotrebi-i-dozvolom-na-pomorskom-dobru)](#glava-iv.-nadzor-izvršenja-obveza-preuzetih-ugovorom-o-koncesiji-ugovorom-o-posebnoj-upotrebi-i-dozvolom-na-pomorskom-dobru)

[DIO OSMI PREKRŠAJNE ODREDBE
[58](#dio-osmi-prekršajne-odredbe)](#dio-osmi-prekršajne-odredbe)

[DIO DEVETI PRIJELAZNE I ZAVRŠNE ODREDBE
[63](#dio-deveti-prijelazne-i-završne-odredbe)](#dio-deveti-prijelazne-i-završne-odredbe)

**ZAKON O POMORSKOM DOBRU I MORSKIM LUKAMA**

### DIO PRVI UVODNE ODREDBE

Predmet i cilj ovoga Zakona

Članak 1.

\(1\) Ovim se Zakonom uređuju pojam i pravni status pomorskog dobra,
zaštita pomorskog dobra, određivanje njegovih granica, evidencija i upis
pomorskog dobra u katastru i zemljišnoj knjizi, imovinskopravna pitanja,
upravljanje, upotreba pomorskog dobra, koncesije za gospodarsko
korištenje pomorskog dobra, morske plaže, sidrišta i privezišta, pojam i
razvrstaj morskih luka, lučko područje, lučke djelatnosti, luke otvorene
za javni promet i osnivanje lučkih uprava, luke posebne namjene te
nadzor nad provedbom ovoga Zakona.

\(2\) Cilj ovoga Zakona je uspostavljanje integralnog, kvalitetnog i
transparentnog sustava zaštite, upravljanja i korištenja pomorskog dobra
u Republici Hrvatskoj.

Primjenjivost propisa

Članak 2.

\(1\) Na sva pitanja vezana za pripremne radnje, postupak davanja
koncesije, ugovor o koncesiji, izmjenu ugovora o koncesiji, prestanak
koncesije, prijenos koncesije, pravnu zaštitu u postupcima davanja
koncesije, politiku koncesija i nadzor nad izvršavanjem obveza u skladu
s ugovorom o koncesiji, način izračuna vrijednosti koncesije i
koncesijske naknade primjenjuju se odredbe propisa kojima se uređuju
koncesije.

\(2\) Na odredbe ovoga Zakona kojima se uređuje pružanje lučkih usluga,
financijska transparentnost te pristojbe za lučke usluge i pristojbe za
upotrebu lučke infrastrukture u lukama transeuropske prometne mreže
navedenim u Prilogu II. Uredbe (EU) br. 1315/2013 primjenjuju se odredbe
[Zakona o provedbi Uredbe (EU) 2017/352 Europskog parlamenta i Vijeća od
15. veljače 2017. o uspostavi okvira za pružanje lučkih usluga i
zajedničkih pravila o financijskoj transparentnosti
luka](https://www.zakon.hr/z/2111/Zakon-o-provedbi-Uredbe-%28EU%29-2017-352-Europskog-parlamenta-i-Vije%C4%87a-od-15.-velja%C4%8De-2017.-o-uspostavi-okvira-za-pru%C5%BEanje-lu%C4%8Dkih-usluga-i-zajedni%C4%8Dkih-pravila-o-financijskoj-transparentnosti-luka)
(»Narodne novine«, br. 66/19.) i [Uredba (EU)
2017/352](https://eur-lex.europa.eu/eli/reg/2017/352) Europskog
parlamenta i Vijeća od 15. veljače 2017. o uspostavi okvira za pružanje
lučkih usluga i zajedničkih pravila o financijskoj transparentnosti
luka.

\(3\) Na zaštitu morske obale i mora od onečišćenja, osim onečišćenja s
plovnih i plutajućih objekata, primjenjuju se odredbe propisa kojima se
uređuju vode i propisa kojima se uređuje zaštita okoliša.

Pojmovi upotrijebljeni u ovom Zakonu

Članak 3.

\(1\) Pojedini pojmovi u smislu ovoga Zakona imaju sljedeće značenje:

1. DOF 5/2011 je digitalna ortofotokarta u mjerilu 1:5000 Državne
geodetske uprave izrađena na temelju aerofotogrametrijskog snimanja
Republike Hrvatske započetog 21. lipnja 2011. i druga digitalna
ortofotokarta Državne geodetske uprave izrađena na temelju
aerofotogrametrijskog snimanja započetog 21. lipnja 2011.

2. dohranjivanje plaže je dopremanje i razastiranje kamenog materijala i
morskog biljnog materijala (lažine), pijeska ili šljunka na površinu
žala, bez prisustva veće količine praha i/ili gline, sa svrhom
nadomještanja količine materijala koja je trajno izgubljena zbog
prirodnih procesa

3. dozvola na pomorskom dobru je upravni akt kojim se ovlašteniku daje
vremenski ograničeno pravo na obavljanje djelatnosti na pomorskom dobru,
kojom se ne ograničava niti isključuje opća upotreba pomorskog dobra, a
za obavljanje djelatnosti može služiti isključivo jednostavna građevina
koja se prema propisima kojima se uređuje građenje ne smatra građenjem,
izvedena u skladu s posebnim propisima kojima se uređuje zaštita
prirode, prostornim planom i uredbom iz čanka 14. stavka 4. točke 11.
ovoga Zakona

4. infrastrukturne građevine su ceste, pruge, mostovi, šetnice,
vodovodna, kanalizacijska, energetska mreža, regulacijske i zaštitne
vodne građevine i vodotoci, elektronička komunikacijska infrastruktura i
sl. izgrađena na pomorskom dobru

5. isključenje dijela pomorskog dobra iz opće upotrebe jest korištenje
pomorskog dobra na način koji potpuno isključuje opću upotrebu dijela
pomorskog dobra

6. izdvojeni lučki objekti su infrastrukturne operativne obale (rive,
gatovi, molovi i sl.) s odgovarajućim akvatorijem koje služe za prihvat
plovnih objekata isključivo u svrhu ukrcaja i iskrcaja putnika i tereta,
a kojima upravlja lučka uprava

7. koncesija na pomorskom dobru (u daljnjem tekstu: koncesija) je pravo
gospodarskog korištenja pomorskog dobra koje se stječe ugovorom o
koncesiji

8. koncesionar je gospodarski subjekt s kojim je davatelj koncesije
sklopio ugovor o koncesiji sukladno odredbama ovoga Zakona

9. lučka nadgradnja (suprastruktura) su građevine izgrađene na lučkom
području

10. lučka podgradnja (infrastruktura) su operativne obale i druge lučke
kopnene površine, lukobrani i druge infrastrukturne građevine (npr.
lučke cestovne i željezničke prometnice, vodovodna, kanalizacijska,
energetska mreža, elektronička komunikacijska infrastruktura, objekti za
sigurnost plovidbe u luci i sl.) izgrađene na lučkom području

11. lučko područje je područje morske luke koje obuhvaća jedan ili više
morskih i kopnenih prostora (lučki bazen), koje se koristi za obavljanje
lučkih djelatnosti, a kojim upravlja lučka uprava, koncesionar ili
tijelo državne uprave

12. luka otvorena za javni promet je morska luka koju, pod jednakim
uvjetima, može upotrebljavati svaka fizička i pravna osoba sukladno
njezinoj namjeni i u granicama raspoloživih kapaciteta, sukladno ovom
Zakonu, propisu kojim se uređuje sigurnost plovidbe i općima aktima
nadležne lučke uprave

13. luka posebne namjene je morska luka koja je u posebnoj upotrebi ili
je dana u koncesiju gospodarskom subjektu (luka nautičkog turizma,
industrijska luka, brodogradilišna luka, ribarska luka, sportska luka i
dr.) i luka kojom upravlja tijelo državne uprave (vojna luka)

14. ministar je ministar u čijem su djelokrugu poslovi pomorstva

15. Ministarstvo je ministarstvo u čijem su djelokrugu poslovi pomorstva

16. morska luka je morski i s morem neposredno povezani kopneni prostor
na kojem su utvrđene granice lučkog područja, a sastoji se od izgrađenih
i neizgrađenih obala, lukobrana, uređaja, postrojenja i drugih objekata
namijenjenih pristajanju, sidrenju i zaštiti plovnih objekata, ukrcaju i
iskrcaju putnika i tereta, uskladištenju i drugom manipuliranju teretom,
proizvodnji, oplemenjivanju i doradi robe te obavljanju ostalih
gospodarskih djelatnosti koje su s tim djelatnostima u međusobnoj
ekonomskoj, prometnoj ili tehnološkoj vezi

17. morska plaža je prirodni ili izgrađeni i uređeni kopneni i
pripadajući morski prostor pomorskog dobra koji služi za boravak,
rekreaciju i kupanje te s tim povezane aktivnosti

18. nasip je kopno nastalo nasipavanjem mora

19. nasipavanje mora je svaka ljudska radnja kojom se proširuje kopno u
more

20. nekretnina je čestica zemljišne površine, zajedno sa svim što je sa
zemljištem trajno spojeno na površini ili ispod nje

21. ovlaštenik dozvole na pomorskom dobru je gospodarski subjekt kojem
je izdana dozvola na pomorskom dobru u skladu s odredbama ovoga Zakona

22. ovlaštenik prava na posebnu upotrebu je pravni subjekt s kojim je
sklopljen ugovor o posebnoj upotrebi pomorskog dobra u skladu s
odredbama ovoga Zakona

23. posebna upotreba pomorskog dobra je vremenski ograničeno pravo koje
se stječe ugovorom o posebnoj upotrebi pomorskog dobra

24. prekrcajna oprema su pojedinačni uređaji, strojevi, procesne
instalacije, lučke dizalice i drugi proizvodi od kojih se sastoji
postrojenje ili su samostalno ugrađeni u građevinu i služe tehnološkom
procesu u luci

25. privezište je izdvojeni i samostalni, infrastrukturni objekt
(ponton, gat, mol, riva i sl.) duljine najviše 50 metara ukupno
upotrebljive operativne obale i dio morskog akvatorija izvan lučkog
područja

26. sidrište je dio morskog akvatorija namijenjen za sidrenje i/ili vez
plovnih objekata

27. sidrište luke otvorene za javni promet je dio morskog akvatorija
koji je označen na pomorskim kartama i služi u svrhu čekanja plovila
radi obavljanja ukrcaja/iskrcaja u luci i čini dio lučkog područja

28. tradicijsko brodogradilište jest brodogradilište u kojem se grade
tradicijska plovila ili replike plovila projektiranih prije 1950. godine
uz korištenje pretežito izvornih materijala gradnje

29. upravno tijelo je upravno tijelo jedinice područne (regionalne)
samouprave u čijem su djelokrugu poslovi pomorstva

30. žalo je niska, šljunkovita ili pjeskovita morska obala.

\(2\) Izrazi koji se koriste u ovom Zakonu, a imaju rodno značenje
odnose se jednako na muški i ženski rod.

### DIO DRUGI POMORSKO DOBRO

#### GLAVA I. OSNOVNE ODREDBE

Definicija pomorskog dobra kao općeg dobra u upotrebi svih, upravitelj
pomorskog dobra i zaštita pomorskog dobra

Članak 4.

\(1\) Pomorsko dobro je opće dobro od interesa za Republiku Hrvatsku i
ima njezinu osobitu zaštitu, a upotrebljava se i koristi pod uvjetima i
na način propisan ovim Zakonom.

\(2\) Republika Hrvatska vodi brigu, skrbi i upravlja pomorskim dobrom.

\(3\) Kada je u skladu s ovim Zakonom upravljanje pomorskim dobrom
povjereno drugoj osobi javnog prava ili pravnoj osobi s javnim
ovlastima, ta osoba odgovara za pomorsko dobro.

\(4\) Republika Hrvatska provodi nadzor i poduzima sve radnje radi
zaštite pomorskog dobra neovisno o tome je li pomorsko dobro povjereno
drugoj osobi javnog prava ili osobi (ustanovi) s javnim ovlastima.

\(5\) Pomorsko dobro je u upotrebi svih i svatko ima pravo, pod jednakim
uvjetima, služiti se pomorskim dobrom u skladu s njegovim osobinama,
prirodi i namjeni, osim kad je ovim Zakonom drukčije propisano.

Status pomorskog dobra kao stvari izvan prometa i zabrana stjecanja
stvarnih prava na pomorskom dobru

Članak 5.

\(1\) Pomorsko dobro je izvan pravnog prometa i na njemu se ne može
steći pravo vlasništva niti druga stvarna prava po bilo kojoj osnovi.

\(2\) Pomorsko dobro ne može biti predmet ugovora o zakupu niti ugovora
o najmu.

\(3\) Građevine i drugi objekti na pomorskom dobru koji su trajno
povezani s pomorskim dobrom njegova su pripadnost.

\(4\) Nitko se ne može pozivati na zaštitu povjerenja u istinitost i
potpunost zemljišne knjige u odnosu na nekretninu koja je pomorsko dobro
iz članka 6. ovoga Zakona.

\(5\) Pravni poslovi sklopljeni suprotno stavku 1. ovoga članka ništetni
su.

Sastavnice pomorskog dobra i granica pomorskog dobra na moru

Članak 6.

\(1\) Pomorsko dobro čine:

-- unutarnje morske vode i teritorijalno more, njihovo dno, podzemlje i
podmorje

-- dio kopna koji je po svojoj prirodi namijenjen općoj upotrebi i koji
je određen takvim, kao i sve što je s tim dijelom kopna trajno spojeno
na površini ili ispod nje i čine ga nekretnine koje su po prirodnim
obilježjima, izgledu, namjeni, položaju i načinu upotrebe:; morska
obala, morske plaže, sprudovi, rtovi, hridi, grebeni, otočići koje za
vrijeme nevremena prekrivaju najveći valovi, žala, luke, lukobrani,
rive, molovi, valobrani, nasipi, privezišta, gatovi, morske solane, ušća
vodotoka koji se izlijevaju u more i kanali spojeni s morem, uključujući
i građevine koje su trajno povezane s pomorskim dobrom i njegova su
pripadnost.

\(2\) Morska obala proteže se od crte srednjih viših visokih voda i
obuhvaća pojas kopna koji je ograničen crtom do koje dopiru najveći
valovi za vrijeme nevremena, na čije prirodno obilježje i izgled utječe
more, a koji je prema svom položaju i izgledu u izravnom kontaktu s
morem.

\(3\) Kopneni dio pomorskog dobra je pojas kopna uz more koji je po
svojoj prirodi u neposrednoj vezi s morem i prema namjeni i načinu
upotrebe služi uobičajenom korištenju i upotrebi mora kao općeg dobra, a
širok je najmanje šest metara od crte srednjih viših visokih voda
mjereno vodoravno.

\(4\) Sve nekretnine u obuhvatu lučkog područja su pomorsko dobro.

\(5\) Granica pomorskog dobra na moru je vanjska granica teritorijalnog
mora Republike Hrvatske.

\(6\) Crtu srednjih viših visokih voda utvrđuje Hrvatski hidrografski
institut.

Pomorski svjetionici

Članak 7.

\(1\) Pomorski svjetionici koji se nalaze na pomorskom dobru njegov su
sastavni dio i imaju status pomorskog dobra.

\(2\) Pomorskim svjetionicima iz stavka 1. ovoga članka upravlja pravna
osoba osnovana posebnim propisom kojim se uređuje osnivanje društva za
upravljanje pomorskim svjetionicima te je ta pravna osoba ovlaštena
pomorske svjetionike koji su pomorsko dobro gospodarski koristiti
sukladno tom propisu.

\(3\) Pomorski svjetionici koji se ne nalaze na pomorskom dobru, a u
funkciji su sigurnosti plovidbe, pomorsko su dobro, zajedno sa
zemljištem koje služi redovnoj upotrebi zgrade pomorskog svjetionika.

Načela upravljanja, planiranja i zaštite pomorskog dobra

Članak 8.

\(1\) Poslovi upravljanja pomorskim dobrom su od javnog interesa.

\(2\) Upravljanje pomorskim dobrom mora biti cjelovito te zajedno s
planiranjem prostora mora imati za cilj održivi razvoj i očuvanje
pomorskog dobra za buduće naraštaje.

\(3\) Prilikom upravljanja pomorskim dobrom Republika Hrvatska, jedinica
područne (regionalne) samouprave, jedinica lokalne samouprave, javna
ustanova osnovana za upravljanje zaštićenim dijelom prirode (u daljnjem
tekstu: javna ustanova za zaštićene dijelove prirode), pravna osoba iz
članka 7. stavka 2. ovoga Zakona i lučka uprava dužni su poštivati
načela javnosti, predvidljivosti, razmjernosti, učinkovitosti i
odgovornosti, sve na način koji osigurava zaštitu javnog interesa i
zaštitu pomorskog dobra.

\(4\) Upravljanje pomorskim dobrom uključuje cjeloviti koordinirani
proces radnji i aktivnosti, koje se provode sukladno ovom Zakonu, radi
osiguravanja opće upotrebe pomorskog dobra, pravne i stvarne zaštite i
reda na pomorskom dobru, odgovornog planiranja uz održivi razvoj i
sustavnog nadzora.

\(5\) Integralno upravljanje jest dinamički proces održivog upravljanja
i korištenja pomorskog dobra, kojim se istodobno uzima u obzir krhkost
obalnih ekosustava i krajobraza, raznolikost aktivnosti i korištenja,
njihovo međusobno djelovanje, pomorska usmjerenost pojedinih aktivnosti
i korištenja te njihov utjecaj na morske i kopnene dijelove.

\(6\) Upravljanjem pomorskim dobrom mora se osigurati održivi razvoj,
očuvanje prostora, okoliša, prirode i kulturne baštine.

\(7\) Svatko tko na temelju ovlasti dane zakonom ili drugim propisom, na
temelju odluke nadležnog državnog tijela ili jedinice područne
(regionalne) samouprave ili tijela jedinice lokalne samouprave odlučuje
i upravlja pomorskim dobrom, kao i osoba koja se njime služi i koristi
ga, dužan je to činiti u skladu s načelima iz ovoga članka, javnim
interesom te je kao dobar gospodarstvenik i dobar domaćin odgovoran za
to.

\(8\) U upravljanju pomorskim dobrom posebno se mora voditi računa o:

1\. vrednovanju biološkog bogatstva, prirodne dinamike i funkcioniranja
područja pod plimom i osekom, kao i o međuzavisnosti prirode morskog i
kopnenog dijela koji čine cjelinu na određenom području pomorskog dobra

2\. prethodnoj promjeni procjene rizika povezanih sa zahvatima u
prostoru, djelatnostima i infrastrukturom kako bi se spriječio ili
umanjio njihov negativni učinak na pomorsko dobro

3\. sagledavanju na integralan način svih elementa koji se odnose na
hidrološke, geomorfološke, klimatske i kulturološke sustave kako se ne
bi premašili prihvatni kapaciteti određenog dijela obale i kako bi se
spriječili negativni učinci razvitka u prostoru

4\. primjeni ekosustavnog pristupa pri planiranju prostora i
upravljanju, uz održivi razvitak pomorskog dobra uz izbjegavanje
nepotrebne koncentracije i nekontroliranog širenja gradnje na pomorskom
dobru.

\(9\) U upravljanju pomorskim dobrom potrebno je ponajprije osigurati
slobodan pristup javnosti moru i obali, osigurati da briga za okoliš
bude uključena u pravila upravljanja i korištenja pomorskog dobra te
ograničiti linearno širenje urbanističkog razvoja i stvaranje nove
prometne infrastrukture duž obale.

Upravljanje pomorskim dobrom

Članak 9.

\(1\) Nositelj vlasti i upravljanja nad pomorskim dobrom je Republika
Hrvatska.

\(2\) Republika Hrvatska u izvršavanju vlasti nad pomorskim dobrom:

1\. upravlja pomorskim dobrom

2\. vodi brigu o pomorskom dobru

3\. odgovara za pomorsko dobro.

\(3\) U ime Republike Hrvatske poslove iz stavka 2. ovoga članka
izvršava Vlada Republike Hrvatske.

\(4\) Republika Hrvatska ovim Zakonom dio poslova upravljanja pomorskim
dobrom te razmjerno s tim brigu o zaštiti i odgovornost povjerava
jedinicama područne (regionalne) samouprave i jedinicama lokalne
samouprave te lučkim upravama i javnim ustanovama za zaštićene dijelove
prirode, koje u njezino ime obavljaju pojedine poslove upravljanja
pomorskim dobrom propisane ovim Zakonom.

\(5\) U svrhu integralnog upravljanja pomorskim dobrom osnovat će se
posebna ustanova za upravljanje pomorskim dobrom.

\(6\) Nadležnost i organizacija ustanove iz stavka 5. ovoga članka
pobliže će se urediti posebnim zakonom.

\(7\) Republika Hrvatska, kao nositelj vlasti na pomorskom dobru
ovlaštena je pokretati i poduzimati sve radnje radi zaštite pomorskog
dobra, kao i podnositi tužbe radi utvrđivanja statusa pomorskog dobra,
naknade štete ili stjecanja bez osnove, radi činidbe i dr. protiv osoba
koje su koristile pomorsko dobro bez pravne osnove ili ga uzurpirale,
devastirale i sl. te svojim radnjama prouzročile ekološku i drugu štetu
ili spriječile da se pomorsko dobro koristi sukladno njegovu statusu i
namjeni.

\(8\) Ekološka šteta na pomorskom dobru je svaka šteta na okolišu i
prirodi prouzročena onečišćenjem ili uništenjem obale i podmorja odnosno
mora i biljnog i životinjskog svijeta u moru i na morskoj obali, te
svako naruženje krajolika, kao i svako uništenje izvorne strukture mora
i morske obale te ekosustava koje ima značenje protupravnog prekidanja
biološkog ciklusa koji bi, da nije prekinut, rezultirao rastom, razvojem
i umnažanjem prirodnog bogatstva kao općeg dobra. Ne smatra se ekološkom
štetom imovinska šteta uzrokovana troškovima nastalim zbog uklanjanja
onečišćenja, olupina, nasipa i sl., koja se uobičajeno popravlja i
nadoknađuje po pravilima obveznog prava.

\(9\) Odgovornost za ekološku štetu iz stavka 8. ovoga članka
procjenjuje se prema kriterijima različitim od tržišnih kriterija
sukladno posebnim propisima, a prilikom određivanja visine štete posebno
se vrednuje značaj općeg dobra, kao imovine posebne naravi koja pripada
svima, neovisno o tome je li neko područje zaštićeno zakonom. Sud visinu
ekološke štete iz stavka 8. ovoga članka može odrediti i po slobodnoj
ocjeni, uzimajući u obzir značaj povrijeđenog dobra i težinu povrede.

\(10\) Republika Hrvatska ima položaj stranke, umješača ili
zainteresirane osobe u svim upravnim i sudskim postupcima koji se tiču
pomorskog dobra.

\(11\) Ministarstvo ima položaj stranke kada je tako zakonom propisano.

Određivanje statusa i evidentiranje pomorskog dobra

Članak 10.

\(1\) Nekretnina ima status pomorskog dobra ako po svom položaju,
izgledu, namjeni, prirodnim obilježjima i uobičajenom načinu upotrebe
odgovara definiciji pomorskog dobra iz članka 6. ovoga Zakona.

\(2\) Odluka suda ili upravnog tijela kojom se utvrđuje status
nekretnine kao pomorskog dobra ima deklaratorni učinak.

\(3\) Upis statusa pomorskog dobra provodi se u zemljišnoj knjizi i
katastru.

\(4\) Nitko ne može dokazati valjani pravni temelj stjecanja prava
vlasništva niti drugih stvarnih prava na nasipu.

\(5\) Evidentiranje pomorskog dobra u zemljišnoj knjizi preduvjet je za
donošenje obavijesti o namjeri davanja koncesije i donošenje odluke o
posebnoj upotrebi osim za namjene iz članka 45. stavka 1. ovoga Zakona.

\(6\) Nakon isteka koncesije za pokretanje novog postupka davanja
koncesije nije potrebno ponovno određivati granicu pomorskog dobra ako
nije došlo do promjene dokumenata prostornoga uređenja.

\(7\) Upis statusa pomorskog dobra u zemljišnoj knjizi iz stavka 3.
ovoga članka iznimno nije preduvjet za donošenje obavijesti o namjeri
davanja koncesije i donošenje odluke o posebnoj upotrebi ako je
nedvojbeno da su nekretnine koje se daju u koncesiju u statusu pomorskog
dobra iz članka 6. ovoga Zakona.

\(8\) Koncesija na pomorskom dobru, kao i druga prava mogu se dati iako
nekretnina nije u zemljišnoj knjizi evidentirana kao pomorsko dobro ako
nema dvojbi da se radi o pomorskom dobru po samom zakonu.

\(9\) Odredba stavka 8. ovoga članka primjenjuje se osobito na postojeće
luke, kao i na plaže, lukobrane, gatove, molove i druge dijelove morske
obale čija oznaka kulture odnosno namjene upućuje na to da se radi o
pomorskom dobru po samom zakonu i koje je u općoj uporabi, neovisno o
upisu u zemljišnoj knjizi.

\(10\) U postupku dodjele koncesija ili drugog prava, kao i u postupku
inspekcijskog nadzora, nadležno tijelo će, po potrebi, kao prethodno
pitanje, samo riješiti je li neka nekretnina pomorsko dobro. U tom
postupku sudjeluju kao stranke sve osobe upisane u zemljišnoj knjizi.

\(11\) Vlasnik nekretnine na koju se proširuje prostor pomorskog dobra u
dubinu kopna radi izgradnje ili proširenja neke građevine (primjerice
radi izgradnje ili proširenja luke ili šetnice u svrhu provedbe
dokumenata prostornog uređenja i sl.), a koja izvorno nije bila pomorsko
dobro, ima pravo na naknadu po propisima o izvlaštenju.

\(12\) Ako je nekretnina ili dio nekretnine iz stavka 1. ovoga članka,
zbog proširenja pomorskog dobra, u naravi već postala pomorsko dobro
(primjerice jer je u naravi obuhvaćena u lučko područje ili je preko nje
izgrađena šetnica i sl.), vlasnik ima pravo na naknadu kao da je
provedeno izvlaštenje. Sporazum u ime Republike Hrvatske s vlasnikom
nekretnine sklapa nadležno državno odvjetništvo. U slučaju dvojbe ili
spora radi li se o nekretnini koja je izvorno pomorsko dobro te postoji
li pravo na naknadu, odluku donosi sud.

\(13\) Pravo na naknadu ima i vlasnik nekretnine koja izvorno nije bila
pomorsko dobro, ali je zbog prirodnih pojava ili ljudske radnje to
postala naknadno (otklizavanje prema moru zbog erozije, prodor morske
vode zbog rudarskih radova, otkopavanje kopna i sl.).

Upotreba i gospodarsko korištenje pomorskog dobra

Članak 11.

\(1\) Pomorsko dobro prije svega je u općoj upotrebi, a može biti dano
na posebnu upotrebu i na gospodarsko korištenje u skladu s odredbama
ovoga Zakona.

\(2\) Opća upotreba pomorskog dobra podrazumijeva da svatko ima pravo
služiti se pomorskim dobrom sukladno njegovoj prirodi i namjeni.

\(3\) Posebna upotreba pomorskog dobra je vremenski ograničeno pravo
upotrebe pomorskog dobra u svrhu obavljanja djelatnosti koja se ne
obavlja radi stjecanja dobiti, s ili bez prava korištenja građevina i
zahvata u prostoru te u skladu s uredbom iz članka 14. stavka 4. točke
11. ovoga Zakona.

\(4\) Gospodarsko korištenje pomorskog dobra je vremenski ograničeno
pravo korištenja pomorskog dobra sa ili bez prava korištenja građevina i
zahvata u prostoru te u skladu s uredbom iz članka 14. stavka 4. točke
11. ovoga Zakona.

Zabrana upotrebe i korištenja pomorskog dobra bez pravne osnove

Članak 12.

\(1\) Nitko nema pravo bez pravne osnove propisane ovim Zakonom na:

1\. posebnu upotrebu pomorskog dobra

2\. gospodarsko korištenje pomorskog dobra

3\. obavljanje djelatnosti na pomorskom dobru

4\. gradnju i/ili obavljanje drugih radova i/ili zahvata u prostoru
pomorskog dobra koji se prema posebnim propisima kojima se uređuje
građenje ne smatraju građenjem, kao i uredbom iz članka 14. stavka 4.
točke 11. ovoga Zakona

5\. ograničavanje i/ili isključivanje opće upotrebe pomorskog dobra

6\. zaposjedanje pomorskog dobra na bilo koji način za sebe ili drugoga.

\(2\) Pravna i fizička osoba koja je, na temelju akta koji predstavlja
valjanu pravnu osnovu određenu ovim Zakonom, stekla pravo posebne
upotrebe i/ili gospodarskog korištenja pomorskog dobra, gradnje i/ili
obavljanja drugih radova, ograničenja ili isključenja dijela pomorskog
dobra od opće upotrebe te drugog ovlaštenja stečenog na temelju odredbi
ovoga Zakona, dužna je to pravo koristiti na način, u opsegu i granicama
određenim aktom kojim je to pravo stekla te u skladu s odredbama ovoga
Zakona.

Opća upotreba pomorskog dobra i njezino ograničenje

Članak 13.

\(1\) Na dijelu pomorskog dobra opća upotreba pomorskog dobra može se
ograničiti, ili iznimno isključiti na određeno vrijeme na temelju
koncesije, posebne upotrebe pomorskog dobra, davanjem prava na
privremeno gospodarsko korištenje pomorskog dobra te davanjem luke
otvorene za javni promet na upravljanje lučkoj upravi.

\(2\) Osobama u stanju neposredne ugroze za život, zdravlje ili imovinu
nitko ne može zabraniti niti smije onemogućiti pristup bilo kojem dijelu
pomorskog dobra, uključujući i one dijelove koji su isključeni od opće
upotrebe ili čija je opća upotreba ograničena.

Planiranje i građenje na pomorskom dobru

Članak 14.

\(1\) Vlada Republike Hrvatske posebnom odlukom osnovat će Stručni
savjet za planiranje i gradnju na pomorskom dobru u sastavu od devet
članova imenovanih od istaknutih stručnjaka arhitekture, pejzažne
arhitekture, zaštite okoliša i prirode, urbanizma, krajobraza i dr.

\(2\) Jedinice lokalne samouprave dužne su prilikom izrade planova
uređenja prostora ugraditi detalje uređenja pomorskog dobra sukladno
posebnom propisu uz poštivanje svih načela iz stavka 4. ovoga članka te
drugih odredbi ovoga Zakona, kao i uvjeta propisanih uredbom iz stavka
4. točke 11. ovoga članka te drugih posebnih propisa.

\(3\) Na planove iz stavka 2. ovoga članka Stručni savjet za planiranje
i gradnju daje prethodnu suglasnost u dijelu koji se odnosi na pomorsko
dobro. Ako se prethodna suglasnost Stručnog savjeta iz stavka 1. ovoga
članka uskrati, plan se ne smatra važećim u dijelu kojim se uređuje
pomorsko dobro.

\(4\) Planiranje i građenje zgrada i drugih građevina, kao i drugi
zahvati na pomorskom dobru koji se ne smatraju građenjem moraju se
provoditi tako:

1\. da se osigura prolaz uz more i do mora

2\. da se građenje i zahvati koji se ne smatraju građenjem poduzimaju uz
najviše oblikovne i tehničke standarde i u skladu s prirodnim i
kulturnim obilježjima toga područja

3\. da se ne zadire u morska područja na kojima se nalaze staništa i
vrste visoke vrijednosti očuvanja, neovisno o tome je li to područje
zaštićeno zakonom

4\. da se u najvećoj mogućoj mjeri sačuvaju obalne šume i zelenilo na
morskoj obali uz more (autohtono drveće i dr.)

5\. da se sačuvaju autentične prirodne i kulturne vrijednosti obalnog
krajobraza, neovisno je li to područje zaštićeno zakonom

6\. da se u najvećoj mjeri sačuva izvornost prirode i ekosustavi u moru
i na morskoj obali te izbjegne betonizacija obale uz more u području
koje je široko najmanje 6 metara od crte koja je vodoravno udaljena od
crte srednjih viših visokih voda

7\. da se područja pomorskog dobra s obilježjima nedirnute prirode
isključe od bilo kakve gradnje i drugih zahvata u prostoru

8\. da se planiranje i građenje na česticama koje neposredno graniče s
pomorskim dobrom ne smije izvoditi na udaljenosti manjoj od 5 metara od
granice pomorskog dobra u građevinskom području naselja te manje od 25
metara u izdvojenom građevinskom području izvan naselja. Navedena
odredba ne odnosi se na kampove

9\. da na pomorskom dobru nije dopušteno planiranje ni građenje
građevina koje nisu u vezi s morem. Za izgradnju jednostavnih građevina
na pomorskom dobru ne primjenjuju se odredbe propisa kojima se uređuje
izgradnja jednostavnih građevina, nego je potrebno ishoditi odgovarajuće
dokumente za izgradnju

10\. da je, iznimno od stavka 3. ovoga članka, dopušteno građenje
infrastrukturnih građevina kada je nužno da se dijelom ili u cijelosti
nalaze na pomorskom dobru, te objekata za potrebe državnih tijela ako su
njihovi poslovi u vezi s morem (lučka kapetanija, carinarnica, pomorska
policija i sl.), kao i objekata u kojima se u javnom interesu ili
interesu sporta ili edukacije obavlja djelatnost koja je povezana s
morem (pomorski muzej, škola jedrenja, škola ronjenja i sl.)

11\. da Vlada Republike Hrvatske uredbom uređuje gradnju građevina i
izvođenje zahvata u prostoru koji se prema propisima kojima se uređuje
građenje ne smatraju građenjem, a koji su dopušteni na prostoru
pomorskog dobra

12\. da su jedinice lokalne samouprave dužne konačni prijedlog
prostornog plana iz stavka 2. ovoga članka dostaviti na mišljenje
ministarstvu nadležnom za prostorno uređenje i gradnju na suglasnost.
Prije izdavanja suglasnosti nadležno ministarstvo dužno je zatražiti
mišljenje Stručnog savjeta iz stavka 1. ovoga članka. Stručni savjet
daje mišljenje o prihvatljivosti prostornog plana koji se odnosi na
pomorsko dobro s obzirom na načela i kriterije propisane ovim Zakonom i
drugim posebnim propisima kojima se uređuje priroda i okoliš, zaštita
kulturnog dobra, javnog interesa i dr.

Nezakonite građevine na pomorskom dobru

Članak 15.

\(1\) Nezakonito izgrađene zgrade i druge građevine izgrađene na
pomorskom dobru, jednostavne građevine i drugi izvedeni zahvati u
prostoru na pomorskom dobru koji se prema posebnim propisima kojima se
uređuje građenje ne smatraju građenjem ne mogu se ozakoniti.

\(2\) Nezakonito izgrađene građevine i izvedene zahvate u prostoru koji
se prema posebnim propisima kojima se uređuje građenje ne smatraju
građenjem dužan je ukloniti graditelj odnosno investitor gradnje o svom
trošku na temelju rješenja inspektora pomorskog dobra.

\(3\) Ako se graditelj odnosno investitor gradnje ne može utvrditi,
nezakonito izgrađenu građevinu i/ili izveden zahvat u prostoru koji se
prema propisima kojima se uređuje građenje ne smatraju građenjem dužna
je ukloniti jedinica lokalne samouprave na čijem se području građevina
nalazi, u okviru redovnog upravljanja pomorskim dobrom na temelju
rješenja inspektora pomorskog dobra.

\(4\) Žalba protiv rješenja iz stavka 2. ovoga članka nije dopuštena,
ali se može pokrenuti upravni spor.

Prostorno uređenje pomorskog dobra

Članak 16.

\(1\) Ministarstvo sudjeluje u postupku izrade i donošenja prostornih
planova koji obuhvaćaju područje pomorskog dobra na način utvrđen
propisom kojim se uređuje prostorno uređenje.

\(2\) Na dijelu pomorskog dobra danog u koncesiju, za vrijeme trajanja
koncesije, nije dozvoljeno prostornim planovima promijeniti ili
ograničiti namjenu područja bez prethodne suglasnosti davatelja
koncesije.

\(3\) Za zahvate na pomorskom dobru za koje se izdaju dozvole prema
propisima kojima se uređuje prostorno uređenje i gradnja, koji su
sukladno dokumentima prostornoga uređenja od lokalnog i županijskog
značaja, mjesno nadležna lučka kapetanija i mjesno nadležno upravno
tijelo utvrđuju posebne uvjete odnosno sudjeluju u radnjama i postupcima
na način utvrđen propisom kojim se uređuje prostorno uređenje i gradnja.

\(4\) Za zahvate na pomorskom dobru za koje se izdaju dozvole prema
propisima kojima se uređuje prostorno uređenje i gradnja, koji su
sukladno dokumentima prostornoga uređenja od državnog značaja
Ministarstvo utvrđuje posebne uvjete odnosno sudjeluje u radnjama i
postupcima na način utvrđen propisom kojim se uređuje prostorno uređenje
i gradnja.

Nasipavanje mora i odlaganje materijala na morsku obalu i u more

Članak 17.

\(1\) Nasipavanje mora ljudskom radnjom i odlaganje materijala na morsku
obalu ili u more (od iskopa, rušenja objekata, otpadnog materijala i
dr.) nije dopušteno.

\(2\) Nasipavanje mora smatra se građenjem i može se izvoditi samo
unutar građevinskog područja i u okviru zahvata za koje je potrebno
ishoditi građevinsku dozvolu i dokumentaciju vezanu za zaštitu okoliša
(zbog građenja ili proširenja luke, građenja lukobrana i sl.), a sve u
skladu s uredbom iz članka 14. stavka 4. točke 11. ovoga Zakona.

\(3\) Ako je u okviru izvanrednog upravljanja potrebno provesti zahvat
građenja, zbog rekonstrukcije obale zbog nastupa više sile i sl., mora
se izraditi projektna dokumentacija te projekt izvanrednog održavanja,
na temelju kojeg će se građevina vratiti u prvobitno stanje, a sukladno
propisima kojima se uređuje građenje.

\(4\) Za nasipavanje mora iz stavka 2. ovoga članka mora se koristiti
neonečišćeni geološki materijal prikladan za svrhu nasipavanja.

\(5\) Nasip predstavlja nekretninu u statusu pomorskog dobra.

#### GLAVA II. ODREĐIVANJE STATUSA POMORSKOG DOBRA

Svrha i cilj određivanja statusa pomorskog dobra

Članak 18.

\(1\) Svrha i cilj određivanja statusa pomorskog dobra je utvrditi koji
dio kopna jest pomorsko dobro sukladno članku 6. ovoga Zakona, a sve
kako bi se status pomorskog dobra upisao u zemljišnu knjigu i katastar.

\(2\) Granica pomorskog dobra na kopnu je crta koja razgraničuje pojas
kopna koji je pomorsko dobro od kopna u stvarnopravnom režimu.

\(3\) Granica lučkog područja je crta kojom se definira pojas kopna i
mora koji čini luku posebne namjene.

\(4\) Kada je prostornim planom planirana izgradnja i/ili proširenje
luke posebne namjene, prvo se određuje granica pomorskog dobra, a nakon
toga se određuje granica lučkog područja. Isto vrijedi i za luke
otvorene za javni promet.

Županijsko povjerenstvo za granice pomorskog dobra

Članak 19.

\(1\) Županijsko povjerenstvo za granice pomorskog dobra ima
predsjednika i četiri člana, a imenuje ga izvršno tijelo jedinice
područne (regionalne) samouprave odlukom.

\(2\) Predsjednik Županijskog povjerenstva za granice pomorskog dobra je
predstavnik upravnog tijela jedinice područne (regionalne) samouprave u
čijem su djelokrugu poslovi pomorstva, a članovi su predstavnik nadležne
lučke kapetanije, predstavnik područnog ureda za katastar, predstavnik
mjesno nadležnog zemljišnoknjižnog suda, dok je promjenjivi član
predstavnik jedinice lokalne samouprave na čijem se području određuje
ili mijenja granica pomorskog dobra i granica lučkog područja luke
posebne namjene.

\(3\) Iznimno od stavka 2. ovoga članka, kada se određuje granica
pomorskog dobra na područjima koja predstavljaju ušća vodotoka koji se
ulijevaju u mora i/ili kanale spojene s morem, predstavnik Hrvatskih
voda sudjeluje u radu Županijskog povjerenstva za granice pomorskog
dobra kao promjenjivi član.

\(4\) Predstavnika jedinice lokalne samouprave iz stavka 2. ovoga članka
predlaže izvršno tijelo jedinice lokalne samouprave.

Izrada prijedloga granice pomorskog dobra i granice lučkog područja luke
posebne namjene

Članak 20.

\(1\) Granicu pomorskog dobra i granicu lučkog područja luke posebne
namjene u upravnom postupku rješenjem određuje Ministarstvo na prijedlog
Županijskog povjerenstva za granice pomorskog dobra.

\(2\) Prijedlog granice pomorskog dobra i granice lučkog područja luke
posebne namjene izrađuje se po službenoj dužnosti.

\(3\) Prijedlog granice pomorskog dobra i granice lučkog područja luke
posebne namjene mora biti izrađen u skladu s kriterijima propisanim
člancima 21., 22. i 23. ovoga Zakona.

\(4\) Prijedlog granice pomorskog dobra i granice lučkog područja luke
posebne namjene sastoji se od tekstualnog dijela s obrazloženjem i
priloga.

\(5\) Tekstualni dio prijedloga granice pomorskog dobra i granice lučkog
područja luke posebne namjene mora sadržavati:

1\. opis granice i identifikacija svih nekretnina koje čine pomorsko
dobro

2\. podatke o eventualno određenoj granici na osnovi prijašnjih
zakonskih propisa

3\. podatke o nasipavanju ili eroziji kopna

4\. podatke o konfiguraciji i postojećem stanju u prostoru

5\. obrazloženje o provjeri podataka iz katastra i zemljišne knjige o
nekretninama (zemljište i zgrade) i njihovu izvornom statusu

6\. popis koordinata svih lomnih točaka predložene granice u važećem
državnom koordinatnom sustavu

7\. razloge koji uvjetuju prijedlog granice

8\. izvješće o javnoj raspravi.

Ako se određuje granica luke posebne namjene, potrebno je, u izreci
rješenja, utvrditi koje su nekretnine pomorsko dobro po samom zakonu, a
koje to postaju zbog provedbe dokumenata prostornog uređenja radi
izgradnje luke. Isto se odnosi na proširenje luke.

\(6\) Prilozi prijedloga granice pomorskog dobra i granice lučkog
područja luke posebne namjene su:

1\. kopija katastarskog plana

2\. geodetska snimka područja i digitalni ortofotoplan s preklopom
katastarskog plana, legendom, ovjerom od strane Županijskog povjerenstva
za granice pomorskog dobra te ucrtanom crtom srednjih viših visokih
voda, crtom zakonskog minimuma širine kopnenog dijela pomorskog dobra te
linijom prijedloga granice

3\. izvod iz dokumentacije prostornog uređenja

4\. izvod iz zemljišne knjige

5\. izvod iz katastra

6\. povijesni katastarski i zemljišnoknjižni podaci o česticama
zemljišta i zgrada, kao i podaci o česticama zemljišta i zgrade čijim je
cijepanjem čestica zemljišta odnosno zgrade nastala, a radi utvrđivanja
izvornog statusa čestica zemljišta i zgrada od osnutka katastra

7\. fotografije područja za koje se predlaže granica s označenom linijom
prijedloga granice.

\(7\) Prijedlog granice dostavlja se u pisanoj formi i u elektroničkom
obliku.

\(8\) Iznimno od stavka 2. ovoga članka, tijelo državne uprave i
zainteresirana pravna ili fizička osoba mogu podnijeti zahtjev za izradu
prijedloga granice pomorskog dobra odnosno lučkog područja luke posebne
namjene.

\(9\) Županijsko povjerenstvo za granice pomorskog dobra dužno je na
zahtjev tijela državne uprave iz stavka 8. ovoga članka izraditi
prijedlog granice pomorskog dobra odnosno lučkog područja luke posebne
namjene u roku od 30 dana od dana podnošenja urednog zahtjeva te
prijedlog po provedbi javnog uvida dostaviti Ministarstvu.

\(10\) Stranke u postupku određivanja granice pomorskog dobra i lučkog
područja luke posebne namjene su svi vlasnici upisani u zemljišne knjige
i katastar i nadležno državno odvjetništvo.

\(11\) Ako Republika Hrvatska podnosi zahtjev za utvrđivanje pomorskog
dobra u javnom interesu, a radi zaštite pomorskog dobra, takav zahtjev
rješava se u hitnom postupku.

Predlaganje granice pomorskog dobra

Članak 21.

\(1\) Granicom pomorskog dobra obuhvaća se pojas kopna uz more koji
prema članku 6. ovoga Zakona čini pomorsko dobro.

\(2\) Prilikom predlaganja granice pomorskog dobra iz stavka 1. ovoga
članka Županijsko povjerenstvo za granice pomorskog dobra dužno je
prijedlogom u cijelosti obuhvatiti kopno koje je po svojoj prirodi u
neposrednoj vezi s morem, kopno koje je po svojim prirodnim obilježjima
i izvornom statusu nekretnine pomorsko dobro, te mora voditi računa o
prirodnim obilježjima.

\(3\) Prilikom izrade prijedloga granice pomorskog dobra Županijsko
povjerenstvo za granice može uzeti u obzir:

1\. morski rub ceste s pripadajućim zemljištem i površinama definirane
kao takve posebnim propisom kojim se uređuju ceste

2\. kopneni rub šetnice.

\(4\) Ako zbog prirodnog izgleda dijela kopna za koji se predlaže
granica pomorskog dobra odredba stavka 3. ovoga članka nije primjenjiva,
granica pomorskog dobra može se predložiti tako da slijedi kopnenu
katastarsku među prve obalne katastarske čestice koja graniči s česticom
pomorskog dobra, vodeći računa o povijesnim katastarskim i
zemljišnoknjižnim podacima o nekretninama, kao i podacima o nekretninama
čijim cijepanjem su one nastale, a radi utvrđivanja izvornog statusa
nekretnine od osnutka katastra kako se na nekretnini koja je oduvijek
pomorsko dobro ne bi povlačenjem granice ukidao ovaj status.

Predlaganje granice pomorskog dobra u širini manjoj od zakonskog
minimuma

Članak 22.

\(1\) Iznimno od članka 21. ovoga Zakona, granica pomorskog dobra može
se predložiti tako da obuhvaća pojas kopna uz more u širini manjoj od
minimuma propisanog ovim Zakonom.

\(2\) Prilikom izrade prijedloga granice pomorskog dobra iz stavka 1.
ovoga članka Županijsko povjerenstvo za granice može uzeti u obzir:

1\. morski rub ceste s pripadajućim zemljištem i površinama definirane
kao takve posebnim propisom kojim se uređuju ceste

2\. morski rub građevine i sastavnog dijela građevine koja prema
obilježjima, vremenu, načinu i svrsi gradnje predstavlja povijesnu,
kulturnu ili vjersku građevinu, koja je vidljiva na državnoj snimci iz
zraka iz 1968. godine.

\(3\) Prilikom izrade prijedloga granice pomorskog dobra iz stavka 1.
ovoga članka Županijsko povjerenstvo za granice dužno je voditi računa o
povijesnim, katastarskim i zemljišnoknjižnim podacima o nekretninama,
kao i podacima o nekretninama čijim cijepanjem su one nastale, a radi
utvrđivanja izvornog statusa nekretnina.

Javni uvid u prijedlog granice pomorskog dobra i lučkog područja luke
posebne namjene

Članak 23.

\(1\) Županijsko povjerenstvo za granice dužno je prijedlog granice
pomorskog dobra i lučkog područja luke posebne namjene staviti na javni
uvid na oglasnu ploču i mrežne stranice jedinice područne (regionalne)
samouprave i jedinice lokalne samouprave za čije područje se predlaže
granica pomorskog dobra i lučkog područja luke posebne namjene.

\(2\) Javni uvid u prijedlog granice pomorskog dobra i lučkog područja
luke posebne namjene traje 30 dana.

\(3\) Sudionici sudjeluju u javnoj raspravi tako da:

1\. imaju pravo pristupa na javni uvid u prijedlog granice pomorskog
dobra i lučkog područja luke posebne namjene

2\. daju pisane prijedloge i primjedbe upravnom tijelu za vrijeme
trajanja javnog uvida.

\(4\) Prijedlozi i primjedbe iz stavka 3. točke 2. ovoga članka koji
nisu dostavljeni u roku ili nisu čitljivo napisani ne moraju se uzeti u
obzir u pripremi izvješća o javnoj raspravi.

\(5\) Prijedloge i primjedbe iz stavka 3. točke 2. ovoga članka upravno
tijelo dostavlja Županijskom povjerenstvu za granice pomorskog dobra
koje je dužno obraditi zaprimljene prijedloge i primjedbe iznesene u
javnoj raspravi i pripremiti izvješće o javnoj raspravi.

\(6\) Izvješće o javnoj raspravi o prijedlogu granice pomorskog dobra i
lučkog područja luke posebne namjene sadrži osobito:

1\. podatke iz objave javne rasprave

2\. popis sudionika u javnoj raspravi

3\. popis sudionika u javnoj raspravi čiji su prijedlozi i primjedbe
prihvaćeni

4\. prijedloge i primjedbe sudionika u javnoj raspravi koji nisu
prihvaćeni ili su djelomično prihvaćeni s razlozima neprihvaćanja

5\. popis sudionika u javnoj raspravi čiji prijedlozi i primjedbe nisu
razmatrani zbog razloga propisanih ovim Zakonom.

\(7\) Izvješće o javnoj raspravi objavljuje se na oglasnoj ploči i
mrežnim stranicama jedinice područne (regionalne) samouprave i jedinice
lokalne samouprave za čije područje se predlaže granica pomorskog dobra
i lučkog područja luke posebne namjene.

Određivanje granice lučkog područja luke posebne namjene

Članak 24.

\(1\) Granica lučkog područja luke posebne namjene obuhvaća pojas kopna
uz more i dio morskog prostora koji je dokumentima prostornoga uređenja
planiran kao luka posebne namjene.

\(2\) Granicom lučkog područja luke posebne namjene na kopnu obuhvaća se
prostor potreban za obavljanje djelatnosti sukladno namjeni luke te
ostalih pratećih sadržaja.

\(3\) Granica lučkog područja luke posebne namjene na moru obuhvaća
morski prostor koji omogućava siguran manevar plovnih objekata za koje
je luka namijenjena.

\(4\) U slučaju izmjene dokumenata prostornoga uređenja Ministarstvo, na
prijedlog Županijskog povjerenstva za granice pomorskog dobra, može
donijeti rješenje o izmjeni granice lučkog područja. Navedeno ne utječe
na stečena prava koncesionara te je neovisno o izmjeni dokumenata
prostornoga uređenja dopuštena rekonstrukcija građevina na koncesijskom
području.

\(5\) Ako se izmijene dokumenti prostornoga uređenja tako da luka više
nije planirana, onaj dio dosadašnjeg lučkog područja koji ne predstavlja
pomorsko dobro iz članka 6. ovoga Zakona evidentirat će se u katastru i
zemljišnoj knjizi kao vlasništvo Republike Hrvatske.

\(6\) Žalba protiv rješenja iz stavka 4. ovoga članka nije dopuštena,
ali se može pokrenuti upravni spor.

Sadržaj rješenja o određivanju granice pomorskog dobra i granice lučkog
područja luke posebne namjene

Članak 25.

\(1\) Rješenje o određivanju granice pomorskog dobra odnosno lučkog
područja luke posebne namjene u izreci mora sadržavati:

1\. naziv katastarske općine za koju se provodi postupak

2\. mikrolokaciju za koju se provodi postupak

3\. broj katastarske čestice, prema podacima iz katastra i zemljišne
knjige, koja je obuhvaćena određenom granicom u pojas pomorskog dobra
odnosno lučkog područja

4\. popis točaka i njihovih koordinatnih vrijednosti određene granice
pomorskog dobra odnosno lučkog područja

5\. obvezu izrade geodetskog elaborata u svrhu provedbe rješenja o
određivanju granice pomorskog dobra odnosno lučkog područja luke posebne
namjene

6\. navod da nekretnina gubi status pomorskog dobra ako se dio
nekretnine prema kriterijima iz ovoga Zakona iznimno treba izuzeti iz
pomorskog dobra

7\. nalog zemljišnoknjižnom sudu da izvrši upis prava vlasništva u
korist Republike Hrvatske na nekretnini koja gubi status pomorskog
dobra.

\(2\) Sastavni dio rješenja iz stavka 1. ovoga članka je geodetska
snimka područja i digitalni ortofotoplan s preklopom katastarskog plana,
legendom, ovjerom od strane Županijskog povjerenstva za granice
pomorskog dobra te ucrtanom crtom srednjih viših visokih voda, crtom
koja označava zakonski minimum širine kopnenog dijela pomorskog dobra te
linijom određene granice.

\(3\) Žalba protiv rješenja iz stavka 1. ovoga članka nije dopuštena,
ali se može pokrenuti upravni spor.

Javna objava rješenja o određivanju granice pomorskog dobra i granice
lučkog područja luke posebne namjene

Članak 26.

Ministarstvo je dužno izvršno rješenje iz članka 25. ovoga Zakona
objaviti na službenim mrežnim stranicama.

Troškovi postupka

Članak 27.

Troškove izrade prijedloga granice pomorskog dobra odnosno lučkog
područja luke posebne namjene i izrade geodetskog elaborata na temelju
izvršnog rješenja kojim je određena granica pomorskog dobra odnosno
lučkog područja luke posebne namjene snosi nadležna jedinica područne
(regionalne) samouprave.

Vojna područja na pomorskom dobru

Članak 28.

\(1\) Vlada Republike Hrvatske, na prijedlog ministra nadležnog za
poslove obrane, odlukom utvrđuje vojna područja na pomorskom dobru.

\(2\) Vojnim područjima na pomorskom dobru upravlja ministarstvo u čijem
su djelokrugu poslovi obrane.

\(3\) Vojna područja utvrđena odlukom iz stavka 1. ovoga članka
isključuju se iz opće upotrebe.

#### GLAVA III. KATASTARSKA EVIDENCIJA I UPIS POMORSKOG DOBRA U ZEMLJIŠNOJ KNJIZI

Izrada, pregled i potvrđivanje geodetskog elaborata

Članak 29.

\(1\) Na temelju rješenja o određivanju granice pomorskog dobra odnosno
lučkog područja luke posebne namjene nadležno upravno tijelo dužno je u
roku od 90 dana od dana dostave naručiti izradu geodetskog elaborata.

\(2\) Županijsko povjerenstvo za granice pomorskog dobra, na zahtjev
izrađivača geodetskog elaborata, potvrđuje da je geodetski elaborat
izrađen u skladu s izvršnim rješenjem o određivanju granice pomorskog
dobra odnosno lučkog područja luke posebne namjene.

\(3\) Rješenje o određivanju granice pomorskog dobra odnosno lučkog
područja luke posebne namjene po ishođenju potvrde na geodetski elaborat
iz stavka 2. ovoga članka upravno tijelo dužno je dostaviti nadležnom
uredu za katastar radi pregleda i potvrde.

\(4\) O pregledanom i potvrđenom geodetskom elaboratu nadležni ured za
katastar po službenoj dužnosti obavještava upravno tijelo i nadležno
općinsko državno odvjetništvo.

\(5\) Potvrda iz stavka 2. ovoga članka nije upravni akt.

Provedba geodetskog elaborata u katastru

Članak 30.

\(1\) Nadležno općinsko državno odvjetništvo dužno je u roku od 30 dana
od dana zaprimanja geodetskog elaborata iz članka 29. stavka 4. ovoga
Zakona podnijeti zahtjev nadležnom uredu za katastar za provedbu
geodetskog elaborata.

\(2\) O provedenom geodetskom elaboratu nadležni ured za katastar
rješenjem obavještava upravno tijelo i nadležno općinsko državno
odvjetništvo.

\(3\) Ako se geodetskim elaboratom iz stavka 2. ovoga članka na
područjima koja do tada nisu bila evidentirana u katastru i zemljišnoj
knjizi osnivaju nove katastarske čestice u pojasu pomorskog dobra, nove
katastarske čestice upisat će se u katastar kao pomorsko dobro.

\(4\) Ako se geodetskim elaboratom iz stavka 2. ovoga članka na
područjima koja do tada nisu bila evidentirana u katastru i zemljišnim
knjigama osnivaju nove katastarske čestice izvan pojasa pomorskog dobra,
nove katastarske čestice upisat će se u katastar kao vlasništvo
Republike Hrvatske.

\(5\) O provedenom geodetskom elaboratu nadležni ured za katastar, po
službenoj dužnosti, obavještava nadležni zemljišnoknjižni odjel
općinskog suda.

\(6\) Obavijest iz stavka 5. ovoga članka provodi se prijavnim listom za
zem­ljišnu knjigu, kopijom katastarskog plana s ucrtanim dotadašnjim i
novo uspostavljenim sta­njem i primjerkom izvršnog rješenja o određivanju
granice pomorskog dobra odnosno lučkog područja.

Suglasnost na geodetske elaborate

Članak 31.

Suglasnosti na geodetske elaborate čija je provedba posredno ili
neposredno vezana za pomorsko dobro, za nekretnine koje su u službenim
evidencijama katastra i zemljišnih knjiga upisane kao pomorsko dobro te
za sve nekretnine koje predstavljaju pomorsko dobro prema članku 6.
ovoga Zakona, a još nisu kao takve upisane kao pomorsko dobro, daje
Ministarstvo.

Provedba geodetskog elaborata u zemljišnoj knjizi

Članak 32.

\(1\) Nadležni zemljišnoknjižni odjel općinskog suda provodi prijavni
list iz članka 30. stavka 6. ovoga Zakona po službenoj dužnosti.

\(2\) Nadležni zemljišnoknjižni odjel općinskog suda na temelju
prijavnog lista iz članka 30. stavka 6. ovoga Zakona provodi osnivanje
katastarskih čestica te dijeljenje katastarskih čestica tako da
katastarske čestice nastale diobom ostaju u sastavu zemljišnoknjižnih
uložaka, dok se iz njih ne otpišu.

\(3\) O provedbi prijavnog lista iz članka 30. stavka 6. ovoga Zakona u
zemljišnoj knjizi nadležni zemljišnoknjižni odjel općinskog suda
obavještava upravno tijelo, nadležno državno odvjetništvo i nadležni
katastarski ured.

\(4\) Zahtjev za otpisivanje katastarskih čestica koje ulaze u pojas
pomorskog dobra iz postojećih zemljišnoknjižnih uložaka podnosi nadležno
općinsko državno odvjetništvo, a prema popisu katastarskih čestica koji
je sastavni dio geodetskog elaborata.

Način upisa u zemljišnu knjigu

Članak 33.

Pomorsko dobro upisuje se u zemljišnu knjigu:

− u posjedovnicu (list »A«) zemljišnoknjižnog uloška upisuju se podaci
iz prijavnog lista o namjeni korištenja

− u vlastovnicu (list »B«) upisuje se oznaka »pomorsko dobro«

− u teretovnicu (list »C«) upisuju se zabilježba ugovora o koncesiji,
zabilježba ugovora o posebnoj upotrebi, zabilježba postupka utvrđivanja
granice pomorskog dobra te sve druge zabilježbe propisane posebnim
zakonom.

Pretpostavke za upis pomorskog dobra

Članak 34.

Pomorsko dobro određeno sukladno odredbama ovoga Zakona upisat će se u
zemljišnu knjigu bez tereta i bez obzira na postojeće upise u zemljišnoj
knjizi na temelju akta kojim je granica pomorskog dobra odnosno lučkog
područja određena i prijavnog lista potvrđenog od strane nadležnog
tijela za katastar s ucrtanom granicom pomorskog dobra.

#### GLAVA IV. UPRAVLJANJE POMORSKIM DOBROM

Nacionalni plan upravljanja i gospodarenja pomorskim dobrom i morskim
lukama

Članak 35.

\(1\) Upravljanje pomorskim dobrom temelji se na Nacionalnom planu
upravljanja i gospodarenja pomorskim dobrom i morskim lukama, koji
donosi Vlada Republike Hrvatske, a s kojim svi planovi upravljanja
pomorskim dobrom moraju biti usklađeni.

\(2\) Nacionalni plan iz stavka 1. ovoga članka osnovni je dokument
kojim se, sukladno načelima iz članka 8. ovoga Zakona, srednjoročno
određuju nacionalni interesi i upravljanje pomorskim dobrom, definira
strategija razvoja infrastrukture na pomorskom dobru u općoj upotrebi,
definiraju osnovni koncepti održavanja i uređenja plaža, definiraju
smjernice za gradnju obalne pješačke i biciklističke infrastrukture te
smjernice za osiguravanje nesmetanog pristupa pomorskom dobru, sve radi
osiguravanja opće upotrebe pomorskog dobra, reda na pomorskom dobru,
održivoga gospodarskog korištenja, posebne upotrebe i zaštite pomorskog
dobra.

\(3\) Nacionalni plan iz stavka 1. ovoga članka osnovni je dokument
kojim se srednjoročno određuju nacionalni interesi razvoja i upravljanja
lukama u Republici Hrvatskoj, što pretpostavlja planiranje potreba
ulaganja u izgradnju novih luka, razvoja i modernizacije postojećih
luka, ocjenu uloge pojedine luke na prometnom pravcu, analizu postojećih
kapaciteta luka i planiranje njihova proširenja, planiranje gospodarskih
učinaka izgradnje novih luka ili proširenja postojećih te utjecaj
modernizacije na pojedine gospodarske grane.

Poslovi upravljanja pomorskim dobrom

Članak 36.

\(1\) Poslovi upravljanja pomorskim dobrom su redovni i izvanredni.

\(2\) O redovnom upravljanju pomorskim dobrom vode brigu jedinice
lokalne samouprave odnosno javne ustanove za zakonom zaštićena područja
osim na područjima gdje zaštićeni dijelovi prirode obuhvaćaju
građevinska područja unutar naselja ili područja značajnog krajobraza za
koja su nadležne jedinice lokalne samouprave, a o izvanrednom
upravljanju jedinice područne (regionalne) samouprave.

Redovno upravljanje pomorskim dobrom

Članak 37.

\(1\) Redovno upravljanje pomorskim dobrom uključuje:

1\. redovno održavanje i unaprjeđivanje pomorskog dobra u općoj upotrebi

2\. brigu o zaštiti i osiguravanju opće upotrebe pomorskog dobra

3\. gradnju građevina i izvođenje zahvata u prostoru pomorskog dobra
koji se prema posebnim propisima kojima se uređuje građenje te uredbom
iz članka 14. stavka 4. točke 11. ovoga Zakona ne smatraju građenjem, a
koji ostaju u općoj upotrebi

4\. nadzor nad pomorskim dobrom u općoj upotrebi

5\. davanje dozvola na pomorskom dobru

6\. unos podataka o dozvolama na pomorskom dobru u Jedinstvenu
nacionalnu bazu podataka pomorskog dobra Republike Hrvatske

7\. nadzor nad ovlaštenicima dozvola na pomorskom dobru radi osiguranja
da pomorsko dobro koriste u opsegu i granicama utvrđenim u dozvoli na
pomorskom dobru

8\. održavanje reda na pomorskom dobru u općoj upotrebi.

\(2\) Jedinica lokalne samouprave redovno upravlja pomorskim dobrom i
održava ga u općoj upotrebi sukladno Planu upravljanja pomorskim dobrom,
a javna ustanova za zaštićene dijelove prirode sukladno Planu
upravljanja pomorskim dobrom unutar zakonom zaštićenog dijela prirode
osim na područjima gdje zaštićeni dijelovi prirode obuhvaćaju
građevinska područja unutar naselja ili područja značajnog krajobraza za
koja su nadležne jedinice lokalne samouprave.

\(3\) Jedinice lokalne samouprave odnosno javne ustanove za zakonom
zaštićene dijelove prirode smiju graditi isključivo građevine i izvoditi
zahvate u prostoru pomorskog dobra koji se prema posebnim propisima
kojima se uređuje građenje ne smatraju građenjem, koje trajno služe
općoj upotrebi (potporni i zaštitni zidovi, šetnice, odmorišta,
održavanje, rekonstrukcija ili uklanjanje postojećih građevina i sl.)
izvan područja danog u koncesiju i lučkog područja luke otvorene za
javni promet, sve u skladu s uredbom iz članka 14. stavka 4. točke 11.
ovoga Zakona i posebnim propisima kojima se uređuje prostor, gradnja i
zaštita prirode.

\(4\) Jedinice lokalne samouprave odnosno javne ustanove za zakonom
zaštićene dijelove prirode dužne su štititi pravo na opću upotrebu
pomorskog dobra te su dužne poduzeti sve radnje radi sprječavanja
nezakonitog postupanja, samovlasnog zauzeća, devastacije pomorskog dobra
i nezakonitog nasipavanja.

Izvanredno upravljanje pomorskim dobrom

Članak 38.

Izvanredno upravljanje pomorskim dobrom uključuje:

1\. održavanje pomorskog dobra u smislu otklanjanja posljedica
izvanrednih događaja i više sile, koja nije uzrokovana nedostatkom
redovnog održavanja pomorskog dobra

2\. izrađivanje prijedloga granica pomorskog dobra i lučkog područja
luka posebne namjene

3\. davanje pomorskog dobra na gospodarsko korištenje

4\. davanje posebne upotrebe pomorskog dobra

5\. nadzor nad izvršavanjem preuzetih obveza na temelju koncesija i
posebne upotrebe

6\. unos podataka o koncesiji, posebnoj upotrebi i granici pomorskog
dobra u Jedinstvenu nacionalnu bazu podataka pomorskog dobra Republike
Hrvatske

7\. unos podataka o koncesijama i posebnoj upotrebi u Upisnik koncesija

8\. sudjelovanje u postupcima izdavanja lokacijskih i građevinskih
dozvola za zahvate županijskog i lokalnog značaja

9\. koordiniranje i implementiranje mjera radi otklanjanja posljedica
iznenadnog onečišćenja pomorskog dobra te plavljenja obalnog područja
kao posljedice podizanja razine mora i ekstremnih vremenskih uvjeta

10\. osiguravanje provedbe intervencije prilikom iznenadnih onečišćenja
mora u skladu s posebnim propisima te otklanjanje posljedica plavljenja
obalnog područja kao posljedice podizanja razine mora i ekstremnih
vremenskih uvjeta.

Plan upravljanja pomorskim dobrom

Članak 39.

\(1\) Izvršno tijelo jedinice lokalne samouprave, odnosno ravnatelj
javne ustanove za zaštićene dijelove prirode, dužno je najkasnije do 1.
rujna tekuće godine izraditi Prijedlog plana upravljanja pomorskim
dobrom odnosno Prijedlog plana upravljanja pomorskim dobrom unutar
zaštićenog dijela prirode za iduće razdoblje od pet godina, koji sadrži
planirane aktivnosti na pomorskom dobru i prioritete njihove
realizacije, izvore sredstava za njihovu realizaciju, plan održavanja,
dohranjivanja plaža i gradnje na pomorskom dobru, plan davanja dozvola
na pomorskom dobru i plan nadzora ovlaštenika dozvola na pomorskom
dobru, te provesti javno savjetovanje u skladu s propisom kojim se
uređuje pravo na pristup informacijama u trajanju od najmanje 30 dana.
Na područjima gdje zaštićeni dijelovi prirode obuhvaćaju građevinska
područja unutar naselja ili područja značajnog krajobraza Prijedlog
plana upravljanja pomorskim dobrom donosi izvršno tijelo jedinice
lokalne samouprave.

\(2\) Na Plan upravljanja pomorskim dobrom iz stavka 1. ovoga članka
prethodnu suglasnost mora dati javnopravno tijelo nadležno za prostorno
planiranje i gradnju.

\(3\) Plan iz stavka 1. ovoga članka mora planirati sredstva za
uklanjanje nezakonito izgrađenih građevina i zahvata u prostoru koji se
prema propisima kojima se uređuje građenje ne smatraju građenjem.

\(4\) Po provedbi javnog savjetovanja Plan upravljanja pomorskim dobrom
za jedinicu lokalne samouprave donosi predstavničko tijelo jedinice
lokalne samouprave, a Plan upravljanja pomorskim dobrom unutar zakonom
zaštićenog dijela prirode za javnu ustanovu za zakonom zaštićene
dijelove prirode donosi upravno vijeće te javne ustanove te Plan
dostavlja jedinici područne (regionalne) samouprave i nadležnoj lučkoj
kapetaniji radi davanja suglasnosti.

\(5\) Ako se Planom upravljanja pomorskim dobrom predviđa dohranjivanje
plaža, jedinica lokalne samouprave mora prije donošenja Plana zatražiti
prethodnu suglasnost upravnog odjela u jedinici područne (regionalne)
samouprave u čijem su djelokrugu poslovi zaštite okoliša i prirode koja
se izdaje kao upravni akt.

\(6\) Ako javnopravno tijelo u jedinici područne (regionalne)
samouprave, u čijem su djelokrugu poslovi zaštite okoliša i prirode,
propusti ili odbije dati suglasnosti iz stavka 5. ovoga članka smatra se
da Plan u tom dijelu nije valjan.

\(7\) Po ishođenju suglasnosti iz stavka 2. ovoga članka Plan
upravljanja pomorskim dobrom objavljuje se u službenom glasniku jedinice
lokalne samouprave, a Plan upravljanja pomorskim dobrom unutar zakonom
zaštićenog dijela prirode objavljuje se i na službenim stranicama javne
ustanove za zakonom zaštićene dijelove prirode.

\(8\) Izvršno tijelo jedinice područne (regionalne) samouprave dužno je
najkasnije do 1. rujna izraditi Prijedlog plana upravljanja pomorskim
dobrom za iduće razdoblje od pet godina, koji sadrži planirane
aktivnosti na pomorskom dobru i prioritete njihove realizacije, izvore
sredstava za njihovu realizaciju, plan održavanja i gradnje na pomorskom
dobru, plan davanja koncesija i posebne upotrebe, plan nadzora
koncesionara i ovlaštenika posebne upotrebe te provesti javno
savjetovanje u skladu s propisom kojim se uređuje pravo na pristup
informacijama u trajanju od najmanje 30 dana.

\(9\) Po provedbi javnog savjetovanja Plan upravljanja pomorskim dobrom
za jedinicu područne (regionalne) samouprave donosi predstavničko tijelo
jedinice područne (regionalne) samouprave uz prethodnu suglasnost
Ministarstva.

\(10\) Po ishođenju suglasnosti iz stavka 9. ovoga članka Plan
upravljanja pomorskim dobrom odnosno Plan upravljanja pomorskim dobrom
unutar zakonom zaštićenih dijelova prirode objavljuju se u službenom
glasniku jedinice lokalne područne (regionalne) samouprave i stupaju na
snagu osmoga dana od dana objave. Izvršno tijelo jedinice područne
(regionalne) samouprave dužno je dostaviti Ministarstvu Plan upravljanja
pomorskim dobrom odnosno Plan upravljanja pomorskim dobrom unutar
zakonom zaštićenog dijela prirode koji objedinjuje plan upravljanja
pomorskim dobrom jedinice područne (regionalne) samouprave i sve planove
jedinica lokalne samouprave za iduće razdoblje.

\(11\) Ako Plan upravljanja pomorskim dobrom odnosno Plan upravljanja
pomorskim dobrom unutar zakonom zaštićenih dijelova prirode predviđa
dohranjivanje plaža, mora se dostaviti na prethodnu suglasnost
ministarstvu u čijem su djelokrugu poslovi zaštite okoliša.

\(12\) Ministar pravilnikom propisuje sadržaj Plana upravljanja
pomorskim dobrom.

Nadležnost Ministarstva u poslovima vezanim za pomorsko dobro

Članak 40.

Ministarstvo:

1\. predlaže donošenje zakonskih i podzakonskih te drugih akata o
pomorskom dobru i morskim lukama

2\. priprema, izrađuje i vodi Jedinstvenu nacionalnu bazu podataka
pomorskog dobra Republike Hrvatske i Upisnik koncesija

3\. sudjeluje u izradi prostornih planova državnog značaja u segmentu
prostornog planiranja uređenja pomorskog dobra

4\. sudjeluje u postupcima izdavanja lokacijskih i građevinskih dozvola
za zahvate državnog značaja

5\. prati i analizira stanje na pomorskom dobru

6\. priprema Prijedlog nacionalnog plana upravljanja i gospodarenja
pomorskim dobrom i morskim lukama koji donosi Vlada Republike Hrvatske

7\. nadzire planove upravljanja pomorskim dobrom jedinica područne
(regionalne) samouprave i dostavljene objedinjene planove upravljanja
pomorskim dobrom jedinica lokalne samouprave, kao i planove upravljanja
pomorskim dobrom unutar zakonom zaštićenih dijelova prirode

8\. kontinuirano nadzire rad koncesionara, ovlaštenika posebne upotrebe
i ovlaštenika dozvola na pomorskom dobru u izvršavanju preuzetih obveza

9\. kontinuirano nadzire rad i postupanje davatelja koncesija, posebne
upotrebe i dozvola na pomorskom dobru

10\. određuje i mijenja granice pomorskog dobra i granice lučkog
područja luke posebne namjene

11\. provodi upravni nadzor

12\. provodi inspekcijski nadzor

13\. rješava u drugom stupnju protiv odluke o posebnoj upotrebi iz
članka 46. stavaka 4. i 5. ovoga Zakona, rješenja o dozvoli na pomorskom
dobru, upravnog akta pomorskog redara odnosno čuvara zakonom zaštićenih
dijelova prirode i upravnog akta lučkog redara

14\. osigurava provedbu stručnog osposobljavanja pomorskih i lučkih
redara

15\. donosi rješenje o stjecanju i gubitku ovlaštenja za obavljanje
poslova nadzora nad provedbom reda na pomorskom dobru u općoj upotrebi i
poslova nadzora nad provedbom reda u luci otvorenoj za javni promet

16\. osigurava koordinaciju između državne, regionalne i lokalne vlasti
kako bi se izbjegli sektorski pristupi i osigurali cjeloviti strateški
interesi Republike Hrvatske na pomorskom dobru

17\. pregledava i daje suglasnosti na geodetske elaborate i druge
odgovarajuće akte koji se odnose na pomorsko dobro

18\. daje suglasnosti i očitovanja na akte čija je provedba neposredno
ili posredno vezana za pomorsko dobro

19\. priprema prijedlog odluke o davanju koncesije i odluke o posebnoj
upotrebi koje daje Vlada Republike Hrvatske

20\. vodi javne evidencije i baze podataka o pomorskom dobru

21\. osigurava sredstva za sufinanciranje zaštite pomorskog dobra od
onečišćenja i sanaciju u slučaju prekograničnog onečišćenja

22\. osigurava sredstva za sufinanciranje projekata upravljanja
pomorskim dobrom u općoj upotrebi

23\. osigurava sredstva za sufinanciranje projekata izgradnje
infrastrukture u lukama otvorenim za javni promet od županijskog i
lokalnog značaja

24\. osigurava sredstva za sufinanciranje projekata čiji je cilj zaštita
od plavljenja obalnog područja zbog podizanja razine mora i ekstremnih
vremenskih uvjeta, kao i otklanjanje posljedica plavljenja

25\. obavlja i druge poslove propisane ovim Zakonom.

Sredstva za upravljanje pomorskim dobrom

Članak 41.

Sredstva za upravljanje pomorskim dobrom jesu:

1\. sredstva od naknada za koncesije

2\. sredstva od naknada za posebnu upotrebu

3\. sredstva od naknada za dozvole

4\. sredstva od naknade koju za upotrebu pomorskog dobra plaćaju
vlasnici brodica i jahti upisanih u Upisnik brodova

5\. sredstva koja se osiguravaju u državnom proračunu, proračunu
jedinica područne (regionalne) samouprave i proračunu jedinica lokalne
samouprave odnosno koja su prihod javne ustanove za zaštićene dijelove
prirode

6\. sredstva od novčanih kazni naplaćenih za prekršaje propisane odlukom
o redu na pomorskom dobru.

Raspodjela sredstava

Članak 42.

\(1\) Naknada za koncesije i za posebnu upotrebu izvan luka otvorenih za
javni promet i za luke posebne namjene se uplaćuje:

-- 30 posto u korist državnog proračuna

-- 40 posto u korist proračuna jedinice područne (regionalne) samouprave

-- 30 posto u korist proračuna jedinice lokalne samouprave.

\(2\) Naknada za dozvole na pomorskom dobru se uplaćuje:

-- 70 posto u korist proračuna jedinice lokalne samouprave

-- 30 posto u korist proračuna jedinice područne (regionalne)
samouprave.

\(3\) Iznimno od stavka 2. ovoga članka, naknada za dozvole na pomorskom
dobru unutar zakonom zaštićenih dijelova prirode prihod je javne
ustanove za zaštićene dijelove prirode osim na područjima gdje zaštićeni
dijelovi prirode obuhvaćaju građevinska područja unutar naselja ili
područja značajnog krajobraza kada se naknada raspodjeljuje u skladu sa
stavkom 2. ovoga članka, a naknada od dozvola ostvarenih u lučkom
području ostaje prihod lučke uprave.

\(4\) Novčane kazne naplaćene za prekršaje propisane odlukom o redu na
pomorskom dobru prihod su proračuna jedinice lokalne samouprave na čijem
su području učinjeni prekršaji odnosno javne ustanove za zaštićene
dijelove prirode ako su prekršaji počinjeni na pomorskom dobru unutar
zaštićenog dijela prirode.

\(5\) Naknada iz članka 41. stavka 1. točke 4. ovoga Zakona uplaćuje se
u korist proračuna jedinice područne (regionalne) samouprave.

\(6\) Jedinica lokalne samouprave dužna je prihode iz stavaka 1., 2., 3.
i 4. ovoga članka namjenski koristiti za upravljanje pomorskim dobrom i
financiranje odnosno sufinanciranje projekata na pomorskom dobru i za
aktivnosti kojima je cilj unaprjeđenje pomorskog dobra u općoj upotrebi.

\(7\) Ministar pravilnikom propisuje visinu naknade i način plaćanja
naknade iz članka 41. stavka 1. točke 4. ovoga Zakona.

\(8\) Način uplaćivanja naknada za koncesiju i posebnu upotrebu na
pomorskom dobru propisuje ministar nadležan za poslove financija
naputkom o uplaćivanju prihoda proračuna, obveznih doprinosa te prihoda
za financiranje drugih javnih potreba.

Savjet za pomorsko dobro i morske luke

Članak 43.

\(1\) Savjet za pomorsko dobro i morske luke je međuresorno stručno
savjetodavno tijelo za integralno upravljanje pomorskim dobrom koje
imenuje Vlada Republike Hrvatske odlukom.

\(2\) Vlada Republike Hrvatske na prijedlog ministra imenuje članove
Savjeta iz stavka 1. ovoga članka i to dva predstavnika Ministarstva i
po jednog predstavnika:

− ministarstva nadležnog za poslove prostornoga uređenja, graditeljstva
i državne imovine

− ministarstva nadležnog za poslove turizma

− ministarstva nadležnog za poslove financija

− ministarstva nadležnog za poslove zaštite okoliša i prirode

− ministarstva nadležnog za poslove gospodarstva

− ministarstva nadležnog za poslove pravosuđa

− ministarstva nadležnog za poslove ribarstva i akvakulture

− ministarstva nadležnog za poslove kulture

− ministarstva nadležnog za poslove obrane

− Državne geodetske uprave

− Hrvatske zajednice županija

− Hrvatske zajednice općina

− Hrvatske zajednice gradova

− Hrvatske gospodarske komore

− Hrvatske obrtničke komore

− Hrvatskog hidrografskog instituta

− Zajednice lučkih uprava

− Zajednice županijskih lučkih uprava.

\(3\) Savjet iz stavka 1. ovoga članka će u rad uključiti stručnjake iz
područja o kojima Savjet raspravlja ovisno o predmetu rasprave.

\(4\) Zadaci Savjeta iz stavka 1. ovoga članka su:

− predlaganje stručnih rješenja i davanje mišljenja u postupku
usklađivanja zakonskih i provedbenih propisa o pomorskom dobru

− predlaganje rješenja i davanje mišljenja u postupku realizacije
investicija na pomorskom dobru, kao i rješenja radi zaštite pomorskog
dobra

− davanje stručnih mišljenja i prijedloga o strateškim pitanjima vezanim
za pomorsko dobro i morske luke

− izrada okvira za integralno upravljanje pomorskim dobrom.

\(5\) Savjet iz stavka 1. ovoga članka saziva i njegovim radom rukovodi
ministar.

### DIO TREĆI POSEBNA UPOTREBA I GOSPODARSKO KORIŠTENJE POMORSKOG DOBRA

#### GLAVA I. INSTITUTI RASPOLAGANJA POMORSKIM DOBROM

Vrste instituta raspolaganja pomorskim dobrom

Članak 44.

Instituti raspolaganja pomorskim dobrom jesu:

1\. posebna upotreba pomorskog dobra

2\. koncesija za gospodarsko korištenje pomorskog dobra

3\. dozvola na pomorskom dobru

4\. privremeno gospodarsko korištenje pomorskog dobra.

#### GLAVA II. POSEBNA UPOTREBA POMORSKOG DOBRA

Određenje posebne upotrebe pomorskog dobra

Članak 45.

Posebna upotreba je:

1\. upotreba pomorskog dobra koja može uključivati gradnju građevina na
pomorskom dobru za potrebe tijela državne uprave ili pravnih osoba koje
imaju javne ovlasti (potrebe obrane, unutarnjih poslova, sigurnosti
plovidbe, zaštite od štetnog djelovanja vode, zaštitu prirode i okoliša
i drugih sličnih potreba)

2\. upotreba infrastrukture koja može uključivati gradnju infrastrukture
koja se dijelom nalazi na pomorskom dobru i čija je izgradnja uređena
posebnim propisom, a može se graditi na pomorskom dobru i lučkom
području (mostovi, vodovodna, kanalizacijska, energetska i dr.).

Postupak davanja posebne upotrebe

Članak 46.

\(1\) Odluka o posebnoj upotrebi donosi se na zahtjev u upravnom
postupku.

\(2\) Ako posebna upotreba uključuje gradnju, nadležno tijelo iz članka
52. stavka 7. ovoga Zakona ovlastit će podnositelja zahtjeva na
ishođenje lokacijske dozvole.

\(3\) Vlada Republike Hrvatske donosi odluku o posebnoj upotrebi i/ili
gradnji na pomorskom dobru za građevine i druge zahvate u prostoru od
interesa i značaja za Republiku Hrvatsku u trajanju do 50 godina.

\(4\) Odluku o posebnoj upotrebi i/ili gradnji na pomorskom dobru za
građevine i druge zahvate u prostoru od područnog i lokalnog značaja na
svom području donosi predstavničko tijelo jedinice područne (regionalne)
samouprave, u trajanju do 20 godina.

\(5\) Odluku o posebnoj upotrebi i/ili gradnji na lučkom području luka
otvorenih za javni promet donosi Upravno vijeće nadležne lučke uprave u
trajanju do deset godina.

\(6\) Žalba protiv odluke iz stavka 3. ovoga članka nije dopuštena, ali
se može pokrenuti upravni spor.

\(7\) Protiv odluke iz stavaka 4. i 5. ovoga članka može se podnijeti
žalba Ministarstvu.

\(8\) Na temelju odluke o posebnoj upotrebi sklapa se upravni ugovor o
posebnoj upotrebi kojim se detaljno uređuju odnosi između stranaka
ugovora, a kojim se stječe ovlaštenje za posebnu upotrebu pomorskog
dobra.

Naknada za posebnu upotrebu pomorskog dobra

Članak 47.

\(1\) Naknada za posebnu upotrebu pomorskog dobra ovisi o opsegu
upotrebe pomorskog dobra, značaju objekta i djelatnosti za koju se daje
pravo posebne upotrebe.

\(2\) Naknada za posebnu upotrebu utvrđuje se prema metrima četvornim
dodijeljenog pomorskog dobra (kopneni i morski dio).

\(3\) Vlada Republike Hrvatske uredbom propisuje način određivanja
visine naknade za posebnu upotrebu pomorskog dobra, sadržaj zahtjeva i
potrebnu dokumentaciju.

#### GLAVA III. GOSPODARSKO KORIŠTENJE POMORSKOG DOBRA

Koncesija na pomorskom dobru

Članak 48.

\(1\) Koncesija na pomorskom dobru, u smislu ovoga Zakona, jest
koncesija za gospodarsko korištenje općeg dobra.

\(2\) Koncesija na pomorskom dobru je vremenski ograničeno pravo
gospodarskog korištenja pomorskog dobra, sa ili bez prava na gradnju, a
koje se stječe ugovorom o koncesiji.

\(3\) Koncesija na pomorskom dobru daje se na temelju javnog
prikupljanja ponuda.

\(4\) Iznimno od stavka 3. ovoga članka, koncesija se može dati na
zahtjev u slučajevima uređenim člankom 63. stavkom 1. ovoga Zakona.

\(5\) Ugovor o koncesiji na pomorskom dobru je upravni ugovor.

\(6\) Koncesionar je ovlašten podnositi tužbe u vezi s pomorskim dobrom
koje mu je dano u koncesiju, kao i podnositi tužbe radi naknade štete,
radi činidbe i dr. protiv osoba koje mu ometaju izvršenje prava i obveza
iz ugovora o koncesiji.

\(7\) Javne ustanove za zaštićene dijelove prirode oslobođene su
plaćanja naknade za koncesiju na pomorskom dobru danu za djelatnosti u
zakonom zaštićene dijelove prirode

Predmet koncesije na pomorskom dobru

Članak 49.

\(1\) Koncesija na pomorskom dobru daje se za namjene planirane
prostornim planom, i to:

1\. za luku posebne namjene

2\. za nautičko sidrište

3\. za privezište

4\. za zahvaćanje mora (npr. punjenje bazena morskom vodom,
eksploatacija mora za medicinske proizvode, desalinizatori, za uzgoj
ribe i drugih morskih organizama i sl.)

5\. za korištenje snage mora za grijanje i/ili hlađenje, postavljanje i
upotrebu solarnog/fotonaponskog sustava te za druga inovativna rješenja
koja se odnose na energetsku učinkovitost

6\. za obavljanje proizvodnih i uslužnih djelatnosti (npr. morska
solana, ugostiteljski objekt, objekt za proizvode ribarstva i
akvakulture, uključujući žive školjkaše i dr.)

7\. za objekt prometne infrastrukture i suprastrukture (aerodrom na
vodi, helidrom i sl.)

8\. za gospodarsko korištenje morske plaže

9\. za pomorski servis, izgrađeni plažni ili bazenski objekt

10\. za uzgoj ribe i drugih morskih organizama, s potrebnom popratnom
infrastrukturom koja uključuje i plutajuće objekte koji su postavljeni
na lokaciji koncesije i koriste se za djelatnost akvakulture

11\. i za drugu namjenu.

\(2\) Koncesija iz stavka 1. može se dati za već izgrađene i/ili
izvedene građevine i/ili zahvate u prostoru koji se prema posebnim
propisima kojima se uređuje građenje ne smatraju građenjem, a može
uključivati gradnju i gospodarsko korištenje građevina na pomorskom
dobru te izvođenje i gospodarsko korištenje zahvata u prostoru koji se
prema posebnim propisima kojima se uređuje građenje ne smatraju
građenjem te sukladno uredbi iz članka 14. stavka 4. točke 11. ovoga
Zakona i prostornim planovima.

Pripremne radnje

Članak 50.

\(1\) Pripremnim radnjama, osim kako je navedeno u propisu o koncesijama
smatraju se sve radnje koje provodi nadležno tijelo iz članka 52. stavka
7. ovoga Zakona radi utvrđivanja potreba i interesa za provođenje
postupka dodjele koncesije, ponajprije na zadovoljenje potrebe za
određenom uslugom, razvojem privatnih investicijskih projekata,
financijskim učincima davanja koncesije i drugim potrebama.

\(2\) Pripremne radnje može samostalno pokrenuti nadležno tijelo iz
članka 52. stavka 7. ovoga Zakona ili se pripremne radnje pokreću na
osnovi iskaza interesa zainteresiranoga gospodarskog subjekta.

\(3\) Zainteresirani gospodarski subjekt iz stavka 2. ovoga članka
dostavlja dokumentaciju kojom iskazuje interes za gospodarsko korištenje
pomorskog dobra.

\(4\) Dokumentacija iz stavka 3. ovoga članka sadrži podatke koji se
odnose na usklađenost davanja koncesije s prostornim planovima,
financijskim učincima i udovoljenjima načelima upravljanja pomorskim
dobrom, kao i sve druge podatke potrebne za odlučivanje o pokretanju
postupka davanja koncesije.

\(5\) Nadležno tijelo iz stavka 2. ovoga članka može zatražiti dopunu
dokumentacije iz stavka 3. ovoga članka ako je ista potrebna za
donošenje odluke o pokretanju pripremnih radnji.

\(6\) Nadležno tijelo na temelju zaprimljenog iskaza interesa
zainteresiranog gospodarskog subjekta iz stavka 2. ovoga članka u okviru
pripremnih radnji provjerava jesu li ispunjene pretpostavke, i to:

1\. ako koncesija obuhvaća gradnju ili postavljanje, da je zahvat u
prostoru, koji je predmet koncesije, u skladu s dokumentima prostornoga
uređenja

2\. usuglašenost predmeta koncesije s planom davanja koncesija

3\. je li određena granica pomorskog dobra i/ili pomorsko dobro upisano
u zemljišnu knjigu.

\(7\) Na temelju zaprimljenog iskaza interesa zainteresiranoga
gospodarskog subjekta iz stavka 2. ovoga članka nadležno tijelo iz
članka 52. stavka 7. ovoga Zakona nije dužno pokrenuti postupak davanja
koncesije, o čemu je dužno obavijestiti zainteresiranoga gospodarskog
subjekta iz stavka 2. ovoga članka.

Stručno povjerenstvo za koncesije

Članak 51.

\(1\) Davatelj koncesije osniva Stručno povjerenstvo za koncesije koje
se sastoji od stalnih i promjenjivih članova.

\(2\) Stručno povjerenstvo iz stavka 1. ovoga članka imenuje se na rok
od četiri godine, a ista osoba može biti ponovno imenovana.

\(3\) Stalni članovi Stručnog povjerenstva iz stavka 1. ovoga članka su
stručnjaci iz područja pomorstva, prostornoga uređenja, gospodarstva i
financija, a promjenjivi iz područja turizma, poljoprivrede, zaštite
okoliša i kulture.

\(4\) Najmanje jedan stalni član stručnog povjerenstva za koncesiju mora
imati važeći certifikat u području javne nabave.

\(5\) Promjenjivi članovi Stručnog povjerenstva iz stavka 1. ovoga
članka sudjeluju u radu Stručnog povjerenstva s obzirom na posebnosti
predmeta koncesije.

\(6\) O sudjelovanju promjenjivih članova odlučuje predsjednik Stručnog
povjerenstva.

\(7\) Kada je davatelj koncesije Vlada Republike Hrvatske, Stručno
povjerenstvo za koncesije odlukom imenuje Vlada Republike Hrvatske na
prijedlog ministra.

\(8\) Kada je davatelj koncesije jedinica područne (regionalne)
samouprave, Stručno povjerenstvo za koncesije imenuje predstavničko
tijelo jedinice područne (regionalne) samouprave na prijedlog izvršnog
tijela jedinice područne (regionalne) samouprave.

\(9\) Jedinica područne (regionalne) samouprave dužna je od Ministarstva
zatražiti prijedlog jednog člana Stručnog povjerenstva za koncesije, a
Ministarstvo može predložiti jednog člana u roku od 15 dana od dana
zaprimanja zahtjeva.

\(10\) Ako davatelj koncesije iz stavka 8. ovoga članka ne zatraži
prijedlog od Ministarstva, postupak dodjele koncesije je nezakonit, a
odluka o dodjeli koncesije će se poništiti kao nezakonita u roku od
dvije godine od dana dostave rješenja stranki.

\(11\) Kada je davatelj koncesije jedinica lokalne samouprave, sukladno
članku 54. ovoga Zakona Stručno povjerenstvo za koncesije imenuje
predstavničko tijelo jedinice lokalne samouprave na prijedlog izvršnog
tijela jedinice lokalne samouprave, s time da jedan član Stručnog
povjerenstva mora biti predstavnik jedinice područne (regionalne)
samouprave.

Nadležnost i rokovi za davanje koncesija izvan luka otvorenih za javni
promet

Članak 52.

\(1\) Davatelji koncesija jesu:

1\. Vlada Republike Hrvatske

2\. jedinica područne (regionalne) samouprave.

\(2\) Davatelj koncesije dužan je izraditi Studiju opravdanosti davanja
koncesije, sukladno općem propisu kojim se uređuju koncesije, kojom se
utvrđuje rok na koji se daje koncesija, posebno vodeći računa da taj rok
ne ograničava tržišno natjecanje, način plaćanja naknade za koncesiju
koji se određuje ovisno o predmetu koncesije, procijenjenoj vrijednosti
koncesije, rizicima i troškovima koje koncesionar preuzima i očekivanoj
dobiti, opremljenosti i vrijednosti imovine te površini pomorskog dobra
koje se daje u koncesiju.

\(3\) Vlada Republike Hrvatske odlukom daje koncesiju iz članka 48.
ovoga Zakona za predmete koncesije iz članka 49. ovoga Zakona od
interesa i značaja za Republiku Hrvatsku i koncesije u zakonom
zaštićenim dijelovima prirode koje je proglasio Hrvatski sabor, na rok
do 50 godina.

\(4\) Kada postoje opravdani gospodarski interesi i koncesija obuhvaća i
gradnju novih građevina uz ulaganja koja se ne mogu amortizirati u roku
iz stavka 3. ovoga članka te se ukupni gospodarski učinci ne mogu,
sukladno Studiji opravdanosti davanja koncesije, ostvariti u roku iz
stavka 3. ovoga članka, Vlada Republike Hrvatske može dati koncesiju na
rok preko 50 godina uz prethodnu suglasnost Hrvatskoga sabora na
obavijest o namjeri davanja koncesije.

\(5\) Jedinica područne (regionalne) samouprave daje koncesiju iz članka
48. ovoga Zakona za predmete koncesije iz članka 49. ovoga Zakona, koji
su od interesa i značaja za jedinicu područne (regionalne) samouprave i
koncesije u ostalim zaštićenim dijelovima prirode na rok do 20 godina.

\(6\) U ime jedinice područne (regionalne) samouprave odluku o davanju
koncesije donosi predstavničko tijelo.

\(7\) Pripremne radnje za davanje koncesije iz stavaka 3. i 4. ovoga
članka provodi Ministarstvo, a za davanje koncesija iz stavka 5. ovoga
članka provodi nadležno upravno tijelo.

\(8\) Jedinica lokalne samouprave može biti davatelj koncesije pod
uvjetima propisanim u članku 54. ovoga Zakona.

\(9\) Tijelo državne uprave nadležno za poslove zaštite prirode i
okoliša daje posebne uvjete u postupku donošenja obavijesti o namjeri
davanja koncesije u zaštićenom dijelu prirode, osim u slučaju donošenja
obavijesti o namjeri davanja koncesije koja se temelji na izvršnoj
lokacijskoj dozvoli.

\(10\) Odluku o davanju koncesije, kao i sve njezine izmjene i dopune
davatelj koncesije dužan je objaviti u »Narodnim novinama«, službenom
listu Republike Hrvatske odnosno službenom glasniku jedinice područne
(regionalne) samouprave i jedinice lokalne samouprave.

\(11\) Protiv odluke Vlade Republike Hrvatske o davanju koncesije ili o
zabrani davanja koncesije žalba nije dopuštena, ali se može pokrenuti
upravni spor.

\(12\) Protiv odluke o koncesiji koju donosi jedinica područne
(regionalne) samouprave i jedinica lokalne samouprave može se izjaviti
žalba Državnoj komisiji za kontrolu postupaka javne nabave u skladu s
propisom kojim se uređuju koncesije.

\(13\) Davatelj koncesije dužan je obavijest o namjeri davanja koncesije
objaviti na službenim mrežnim stranicama, nakon objave u Elektroničkom
oglasniku javne nabave.

Koncesije na pomorskom dobru od interesa za Republiku Hrvatsku

Članak 53.

\(1\) Ako je određeni projekt od interesa za Republiku Hrvatsku ili radi
zaštite pomorskog dobra (prirode, ekosustava, krajolika i sl.), Vlada
Republike Hrvatske uvijek može odlukom:

1\. dati koncesiju

2\. preuzeti ugovor o koncesiji tako da stupi u pravni položaj drugog
davatelja koncesije, neovisno o nadležnostima propisanim člankom 52.
ovoga Zakona

3\. zabraniti davanje koncesije za osobito vrijedne ili osjetljive
dijelove pomorskog dobra.

\(2\) Vlada Republike Hrvatske donijet će odluku o preuzimanju odluke o
koncesiji ako se za vrijeme trajanja ugovora o koncesiji utvrdi da je
koncesiju dalo nenadležno tijelo.

\(3\) Na temelju odluke iz stavka 2. ovoga članka zaključit će se ugovor
o preuzimanju koncesije između koncesionara, dosadašnjeg davatelja
koncesije i Vlade Republike Hrvatske.

\(4\) Vlada Republike Hrvatske u slučaju opetovanog kršenja ovoga Zakona
od strane davatelja koncesije, kao i u slučaju potrebe za posebnom
zaštitom nekog dijela pomorskog dobra od davanja koncesije, građevinskih
intervencija, devastacija i sl., može posebnom odlukom oduzeti pravo na
upravljanje tim dijelom pomorskog dobra zakonom ovlaštenom upravitelju.

Uvjeti pod kojima jedinica lokalne samouprave može biti davatelj
koncesije

Članak 54.

\(1\) Predstavničko tijelo jedinice područne (regionalne) samouprave na
prijedlog izvršnog tijela jedinice (područne) regionalne samouprave, a
na zahtjev jedinice lokalne samouprave može ovlaštenje za davanje
pojedine ili svih koncesija na području te jedinice lokalne samouprave
povjeriti jedinici lokalne samouprave do kraja tekućeg mandatnog
razdoblja na koje je izabrano predstavničko tijelo jedinice lokalne
samouprave.

\(2\) Predstavničko tijelo jedinice područne (regionalne) samouprave
može oduzeti ovlast iz stavka 1. ovoga članka u slučaju nepoštivanja
odredaba ovoga Zakona ili propisa kojim se uređuju koncesije.

\(3\) Odluku o davanju koncesije iz stavka 1. ovoga članka donosi
predstavničko tijelo jedinice lokalne samouprave.

\(4\) Protiv odluke kojom se odbija zahtjev iz stavka 1. ovoga članka i
oduzima ovlast sukladno stavku 2. ovoga članka može se pokrenuti upravni
spor.

Određivanje roka na koji se daje koncesija

Članak 55.

\(1\) Davatelj koncesije određuje rok na koji se daje koncesija u skladu
s odredbama ovoga Zakona, a na temelju financijskih podataka i
pokazatelja iz Studije opravdanosti davanja koncesije koju je izradilo
tijelo iz članka 52. stavka 7. ovoga Zakona.

\(2\) Koncesija se daje tako da rok ne ograničava tržišno natjecanje
više nego što je to nužno kako bi se osigurala amortizacija stvarne
vrijednosti ulaganja koncesionara i razuman povrat uloženog kapitala,
istodobno uzimajući u obzir troškove i rizike koje koncesionar preuzima
za vrijeme trajanja koncesije.

\(3\) Koncesija za prirodne morske plaže može se dati najduže na rok do
pet godina.

Posebne pretpostavke za koncesionara

Članak 56.

Posebne pretpostavke za dobivanje koncesije na pomorskom dobru koje
gospodarski subjekt mora ispunjavati jesu:

1\. da je registriran za obavljanje gospodarske djelatnosti za koju
traži koncesiju

2\. da su do dana podnošenja ponude odnosno zahtjeva podmirene sve
obveze iz prijašnjih koncesija

3\. da u pet godina koje prethode danu podnošenja ponude odnosno
zahtjeva nije oduzimana koncesija za gospodarsko korištenje pomorskog
dobra

4\. da nije koristio pomorsko dobro bez valjane pravne osnove i/ili
uzrokovao štetu na pomorskom dobru, ako prethodno ne plati naknadu štete
ili naknadu zbog stjecanja bez osnove, s tim da visina naknade štete ne
može biti manja od naknade za koncesiju, koju bi bio dužan platiti
ovlaštenik koncesije da pomorsko dobro koristi na temelju valjane pravne
osnove

5\. nepostojanja razloga isključenja ponuditelja iz postupka javnog
prikupljanja ponuda propisanih posebnim propisom kojim su uređene
koncesije

6\. posebne pretpostavke koje propisuje opći propis kojim se uređuju
koncesije.

Dokumentacija za zahvate u prostoru

Članak 57.

\(1\) Davatelj koncesije dužan je, ako koncesija na pomorskom dobru
uključuje provedbu zahvata u prostoru, sukladno propisima kojima se
uređuje prostorno uređenje, do dana objave obavijesti o namjeri davanja
koncesije na pomorskom dobru sam ishoditi lokacijsku dozvolu.

\(2\) Nadležno tijelo iz članka 52. stavka 7. ovoga Zakona, po službenoj
dužnosti ili po prijedlogu osobe iz članka 50. stavka 2. ovoga Zakona,
objavit će na službenim mrežnim stranicama javni poziv za davanje
ovlaštenja za ishođenje lokacijske dozvole u trajanju od najmanje 15
dana.

\(3\) Na temelju prijava zaprimljenih na temelju javnog poziva iz stavka
2. ovoga članka nadležno tijelo iz članka 52. stavka 7. ovoga Zakona
odlukom ovlašćuje odabranog ponuditelja na ishođenje lokacijske dozvole.

\(4\) Ako odabrani ponuditelj iz stavka 3. ovoga članka koji je ishodio
lokacijsku dozvolu na temelju odluke iz stavka 3. ovoga članka nije
izabran za koncesionara, ima pravo na povrat stvarnih troškova izrade
lokacijske dozvole od izabranog koncesionara, koji troškovi ne mogu
prelaziti 3 % procijenjene vrijednosti investicije, a informacija o
pravu na povrat i uvjetima ostvarenja mora biti dio natječajne
dokumentacije.

\(5\) Ako odabrani ponuditelj iz stavka 3. ovoga članka nije predao
ponudu na raspisanu obavijest o namjeri davanja koncesije na temelju
lokacijske dozvole koju je ishodio, nema pravo na naknadu stvarnih
troškova izrade lokacijske dozvole.

\(6\) Ministar pravilnikom propisuje mjerila za vrednovanje prijava iz
stavka 3. ovoga članka.

Naknada za koncesiju

Članak 58.

\(1\) Naknada za koncesiju za gospodarsko korištenje pomorskog dobra
sastoji se od godišnjeg stalnog i promjenjivog dijela.

\(2\) Stalni dio naknade za koncesiju utvrđuje se prema površini
pomorskog dobra (kopnenog i morskog dijela) danog u koncesiju.

\(3\) Promjenjivi dio naknade za koncesiju utvrđuje se u postotku
prihoda ostvarenog obavljanjem djelatnosti za koju je koncesija dana, s
time da godišnji iznos promjenjivog dijela naknade za koncesiju za sve
godine korištenja ne može biti manji od iznosa ponuđenog studijom
gospodarske opravdanosti.

\(4\) Početni iznosi naknade za koncesiju prilikom raspisa javnog
prikupljanja ponuda određuju se na temelju izračuna i analiza iz studije
opravdanosti davanja koncesije, ovisno o predmetu koncesije,
procijenjenoj vrijednosti koncesije, roku trajanja, rizicima i
troškovima koje koncesionar preuzima i očekivane dobiti, opremljenosti i
vrijednosti imovine, površini pomorskog dobra koji se daje u koncesiju,
a u skladu s propisom iz stavka 6. ovoga članka i općim propisom kojim
se uređuju koncesije.

\(5\) Iznimno od stavka 1. ovoga članka, ako davatelj koncesije ocijeni
opravdanom studiju opravdanosti davanja koncesije, koncesijska naknada
može se odrediti isključivo u stalnom dijelu.

\(6\) Vlada Republike Hrvatske uredbom utvrđuje početne iznose naknade
za koncesiju u ovisnosti o namjeni koncesije, obuhvaća li koncesija
gradnju ili samo gospodarsko korištenje, o zonama, stupnju isključenja
opće upotrebe te minimalnom sadržaju ponude i minimalnim kriterijima za
ocjenjivanje ponuda.

\(7\) Visina naknade s obilježjem naknade za koncesiju utvrđuje se u
iznosu dvostruke naknade za koncesiju postignute na natječaju za takav
ili sličan predmet koncesije u razdoblju od pet godina od dana njezina
određivanja.

Izmjene ugovora o koncesiji

Članak 59.

\(1\) Osim odredbi posebnog propisa kojim se uređuju koncesije,
koncesionar može zatražiti od davatelja koncesije izmjenu ugovora o
koncesiji bez pokretanja novoga postupka davanja koncesije:

1\. ako koncesionar radi izmjene dokumenata prostornog uređenja i/ili
akta za provedbu dokumenata prostornog uređenja zatraži promjenu
obuhvata koncesije

2\. zbog investicije koja nije bila predviđena dokumentacijom za
nadmetanje, a koja je nužna zbog događaja koji su posljedica više sile
ili zbog prilagodbe novim tehnološkim uvjetima poslovanja ako je
koncesionar primoran učiniti te prilagodbe zbog promjene u propisima.

\(2\) Koncesionar može za vrijeme trajanja koncesije podnijeti
obrazloženi zahtjev za izmjenu ugovora o koncesiji, kojem se prilaže
studija gospodarske opravdanosti izmjene ugovora o koncesiji.

\(3\) Davatelj koncesije donijet će odluku kojom dopušta izmjenu ili
odbija zahtjev.

\(4\) Ako davatelj koncesije odbije zahtjev za izmjenu produženja roka,
ali dopusti investiciju iz stavka 1. točke 2. ovoga članka, na povrat
dijela investicije koji se, sukladno studiji gospodarske opravdanosti,
ne može amortizirati u preostalom ugovorenom roku trajanja koncesije
obvezat će novoga koncesionara.

\(5\) Vrijednost izmjene ugovora o koncesiji ne smije prijeći vrijednost
50 posto prvotno procijenjene vrijednosti koncesije.

\(6\) Ako je davatelj koncesije jedinica područne (regionalne)
samouprave ili jedinica lokalne samouprave, na odluku iz stavka 3. ovoga
članka prethodnu suglasnost daje Vlada Republike Hrvatske.

Potkoncesija

Članak 60.

\(1\) Potkoncesija je pravni odnos koji nastaje između koncesionara i
treće osobe u svrhu gospodarskog korištenja dijela pomorskog dobra
obuhvaćenog koncesijom, a radi čije provedbe se zahtijeva izgradnja
građevina radi obavljanja srodnih djelatnosti onima za koje je koncesija
dodijeljena, a koje sam koncesionar ne može obavljati ili smatra da bi
obavljanje takvih djelatnosti na području danom u koncesiju bilo
učinkovitije davanjem prava na gradnju i obavljanje srodnih djelatnosti
od strane treće osobe.

\(2\) Ugovor o potkoncesiji može biti zaključen samo na temelju
prethodne suglasnosti davatelja koncesije.

\(3\) Potkoncesionar mora ispunjavati uvjete iz članka 56. ovoga Zakona.

\(4\) Koncesionar je dužan ugovor o potkoncesiji dostaviti davatelju
koncesije u roku od 30 dana od dana zaključenja ugovora o potkoncesiji.

\(5\) Mogućnost davanja potkoncesije mora biti predviđena u studiji
opravdanosti davanja koncesije, dokumentaciji za nadmetanje, obavijesti
o namjeri davanja koncesije te u ugovoru o koncesiji.

\(6\) Ne može se dati potkoncesija za glavnu djelatnost koncesije, kako
je određena na temelju podatka iz studije opravdanosti davanja koncesije
i svih ostalih relevantnih saznanja o glavnoj djelatnost koncesije.

\(7\) Na sve odnose u obavljanju djelatnosti iz potkoncesije primjenjuju
se odredbe zakona kojim su uređene koncesije.

Sporedna djelatnost

Članak 61.

\(1\) Sporedna djelatnost je djelatnost iz područja usluga koja se
obavlja na području danom u koncesiju od strane pravnih osoba ili
obrtnika kao dopunska i srodna osnovnoj namjeni koncesije koja ne
zahtijeva izgradnju građevina, a uređuje se ugovorom o poslovnoj
suradnji.

\(2\) Koncesionar je dužan ugovor o poslovnoj suradnji, zajedno s
dokazom da ne postoje razlozi isključenja gospodarskog subjekta iz
postupka dodjele koncesije, dostaviti tijelu iz članka 52. stavka 7.
ovoga Zakona radi davanja suglasnosti.

\(3\) Ugovor iz stavka 2. ovoga Zakona stupa na snagu danom ishođenja
suglasnosti tijela iz članka 52. stavka 7. ovoga Zakona.

\(4\) Obavljanje sporednih djelatnosti ne može se povjeriti gospodarskom
subjektu koji ima nepodmirena dospjela dugovanja prema Republici
Hrvatskoj.

Uređenje međusobnih odnosa po prestanku koncesije

Članak 62.

\(1\) Najkasnije 12 mjeseci prije isteka roka koncesije koncesionar je
ovlašten podnijeti zahtjev davatelju koncesije za procjenu izvršene
neamortizirane građevinske vrijednosti objekata, gradnju kojih je
davatelj koncesije dopustio sukladno članku 59. stavku 4. ovoga Zakona,
a nije bila predviđena studijom gospodarske opravdanosti koncesionara.

\(2\) Procjena neamortizirane građevinske vrijednosti objekata obavlja
se putem ovlaštenog sudskog vještaka.

\(3\) Na povrat neamortizirane građevinske vrijednosti objekata,
sukladno nalazu ovlaštenog sudskog vještaka, davatelj koncesije obvezat
će novoga koncesionara.

\(4\) Nakon prestanka koncesije koncesionar je dužan u roku od dva
mjeseca napustiti pomorsko dobro koje je bilo predmet koncesije.

\(5\) Nakon prestanka koncesionar ima pravo u roku od dva mjeseca uzeti
pripatke stvari koje je izgradio ako one nisu trajno povezane s
pomorskim dobrom, ako je to moguće po prirodi stvari i bez štete za
pomorsko dobro te ako nisu obuhvaćeni procjenom iz stavka 2. ovoga
članka.

\(6\) Ako su pripadci trajno povezani s pomorskim dobrom ili obuhvaćeni
procjenom iz stavka 2. ovoga članka, smatraju se pripadnošću pomorskog
dobra.

Koncesije na zahtjev

Članak 63.

\(1\) Koncesija za gospodarsko korištenje pomorskog dobra iznimno se
može dati na zahtjev:

1\. za gospodarsko korištenje dijela pomorskog dobra ako je isto
potrebno za provedbu već ishođene koncesije prema posebnom propisu
(solane, iskorištavanje mineralnih i rudnih bogatstava i sl.)

2\. za obavljanje gospodarske aktivnosti, na javnoj uređenoj morskoj
plaži iz članka 76. stavka 2. podstavka 2. ovoga Zakona koja se ne smije
ograditi, ne smije se naplaćivati ulaz niti se može isključiti iz opće
upotrebe, koju obavlja hotel, kamp ili turističko naselje minimalne
kategorizacije četiri zvjezdice ili više, a koji su izgrađeni izvan
pomorskog dobra i s kojim je uređena morska plaža infrastrukturno
povezana te gdje je izvršeno ulaganje u infrastrukturu od strane hotela,
kampa ili turističkog naselja s kojim je u neposrednoj vezi

3\. za privremeno pontonsko privezište koje je infrastrukturno povezano
sa samo jednim ugostiteljskim objektom do kojeg pristup nije moguć na
drugi način osim morskim putem ili cestovnim putem nije moguća opskrba
objekta niti pristup gostiju

4\. za industrijsku luku koja je infrastrukturno povezana sa samo jednim
postrojenjem

5\. za ribarsku luku koja je infrastrukturno povezana sa samo jednim
postrojenjem

6\. za tradicijsko brodogradilište

7\. za sportsku luku u sustavu vrhunskog sporta.

\(2\) Koncesija na zahtjev iz stavka 1. točke 3. ovoga članka unutar
zaštićenog dijela parka prirode i značajnog krajobraza može se dati uz
prethodno mišljenje ministarstva nadležnog za poslove zaštite prirode.

\(3\) Koncesija na zahtjev iz stavka 1. točaka 2. i 3. ovoga članka može
se dati na rok od najdulje pet godina.

Postupak davanja koncesije na zahtjev i sadržaj zahtjeva

Članak 64.

\(1\) Zahtjevu za davanje koncesije iz članka 63. stavka 1. ovoga
Zakona, osim dokumentacije propisane općim propisom kojim se uređuju
koncesije, prilaže se studija gospodarske opravdanosti, a kojom
podnositelj zahtjeva dokazuje gospodarsku opravdanost te rentabilnost i
profitabilnosti gospodarskog korištenja pomorskog dobra, predlaže visinu
stalnog i promjenjivog dijela naknade za koncesiju za gospodarsko
korištenje pomorskog dobra, iznos predloženog ukupnog investicijskog
ulaganja uključujući ulaganje u zaštitu okoliša, te poslovni i
financijski plan podnosi se tijelu koje provodi pripremne radnje za
davanje koncesije.

\(2\) Zahtjev iz stavka 1. ovoga članka ne može podnijeti ponuditelj na
strani kojega postoje razlozi za isključenje propisani ovim Zakonom te
zakonom kojim se uređuju koncesije.

\(3\) Na temelju zahtjeva iz stavka 1. ovoga članka, tijelo koje provodi
pripremne radnje za davanje koncesije izradit će Studiju opravdanosti
davanja koncesije te, sukladno podacima iz Studije, može zahtjev
prihvatiti u cijelosti ili djelomično, a može odlukom zahtjev odbiti kao
neosnovan uz obrazloženje.

\(4\) Ako tijelo koje provodi pripremne radnje za davanje koncesije
prihvati zahtjev, predložit će nadležnom tijelu donošenje odluke o
koncesiji.

\(5\) Visina naknade za koncesiju iz članka 63. stavka 1. točaka 2. i 3.
ovoga Zakona utvrđuje se studijom opravdanosti davanja koncesije, s time
da naknada za koncesiju iz članka 63. stavka 1. točke 2. ovoga Zakona ne
može biti niža od dvostruke naknade postignute na natječaju za takav ili
sličan predmet koncesije u razdoblju od pet godina od dana podnošenja
zahtjeva.

\(6\) Na nadležnost za davanje koncesije iz članka 63. stavka 1. ovoga
Zakona, trajanje koncesije i vođenje postupka odgovarajuće se
primjenjuju odredbe članka 52. ovoga Zakona.

\(7\) Tijelo državne uprave nadležno za poslove zaštite prirode i
okoliša daje posebne uvjete u postupku donošenja odluke o davanju
koncesije u zaštićenom dijelu prirode, osim u slučaju da se odluka o
davanju koncesije temelji na izvršnoj lokacijskoj dozvoli.

\(8\) Ako koncesija iz članka 63. stavka 1. ovoga Zakona uključuje
provedbu zahvata u prostoru, sukladno propisima kojima se uređuje
prostorno uređenje, nadležno tijelo iz članka 52. stavka 7. ovoga Zakona
može ovlastiti podnositelja zahtjeva iz stavka 1. ovoga članka na
ishođenje lokacijske dozvole.

Založno pravo na koncesiji

Članak 65.

\(1\) Na koncesiji se može osnovati založno pravo radi osiguranja
tražbine nastale na temelju ugovora o kreditu koji je koncesionar kao
dužnik zaključio s financijskom institucijom kao vjerovnikom radi
pribavljanja financijskih sredstava isključivo u svrhu provedbe ugovora
o koncesiji.

\(2\) Založno pravo na koncesiji stječe se upisom u Upisnik koncesija, a
prestaje brisanjem iz Upisnika ili prestankom koncesije.

\(3\) Pravo na koncesiju može se opteretiti samo jednim založnim pravom.

\(4\) Vrijednost koncesije procjenjuje se ponovo prilikom ostvarenja
prava na namirenje radi utvrđivanja odnosa vrijednosti koncesije s
vrijednosti tražbine založnog vjerovnika.

\(5\) Ako iz procjene vrijednosti koncesije iz stavka 4. ovoga članka
proizlazi da je tražbina vjerovnika niža od vrijednosti koncesije u
trenutku namirenja, davatelj koncesije mora izmijeniti rok trajanja
koncesije razmjerno preostaloj vrijednosti koncesije.

\(6\) Koncesionar je dužan podnijeti financijsko izviješće o izvršenom
ulaganju u pomorsko dobro do trenutka prijenosa koncesije. Izvršena
ulaganja koncesionar mora dokazati vjerodostojnim ispravama iz kojih će
biti vidljivo da je iz svojih sredstava podmirio obvezu po osnovi
ulaganja. Ovo izviješće ne obvezuje ni davatelja koncesije ni Republiku
Hrvatsku.

Sporazum o osnivanju založnog prava

Članak 66.

\(1\) Sporazum o osnivanju založnog prava na koncesiji mora biti
sklopljen u pisanom obliku, u obliku ovršne isprave, koju mora
solemnizirati javni bilježnik.

\(2\) U sporazumu o osnivanju založnog prava, koji sklapaju koncesionar
i založni vjerovnik, mora biti određeno navedena tražbina vjerovnika,
koja se osigurava i vrijeme njezina dospijeća te sporazumu mora biti
priložena izjava koncesionara o pristanku na upis založnog prava u
Upisnik koncesija i izjava koncesionara da je založni vjerovnik na
temelju sporazuma, radi naplate zalogom osigurane tražbine, ovlašten
zatražiti prijenos koncesije.

Upis založnog prava na koncesiji

Članak 67.

\(1\) Prijedlog za upis, prijenos ili brisanje založnog prava na
koncesiji iz Upisnika ovlašteni su podnijeti koncesionar i založni
vjerovnik.

\(2\) Uz prijedlog za upis u Upisnik treba biti priložen solemniziran
sporazum koji je pravni temelj za upis, prijenos ili brisanje založnog
prava na koncesiji.

Prava založnog vjerovnika po dospijeću tražbine

Članak 68.

\(1\) Ako koncesionar zalogom osiguranu tražbinu ne ispuni do dana
njezina dospijeća, založni vjerovnik ovlašten je predložiti davatelju
koncesije prijenos ugovora o koncesiji tako da sam stupi na mjesto
koncesionara, ako ispunjava uvjete za koncesionara određene u
dokumentaciji za nadmetanje, obavijesti o namjeri davanja koncesije,
ovim Zakonom i propisom kojim se uređuju koncesije odnosno prijenos
ugovora o koncesiji na treću osobu koja ispunjava uvjete određene za
koncesionara u dokumentaciji za nadmetanje, obavijesti o namjeri davanja
koncesije, ovim Zakonom i propisom kojim se uređuju koncesije.

\(2\) Davatelj koncesije odlukom će uskratiti suglasnost na prijenos
ugovora o koncesiji i oduzeti koncesiju ako založni vjerovnik odnosno
treća osoba ne ispunjava uvjete sposobnosti određene za koncesionara u
dokumentaciji za nadmetanje, obavijesti o namjeri davanja koncesije,
ovim Zakonom i propisom kojim se uređuju koncesije.

Namirenje založnog vjerovnika prijenosom koncesije

Članak 69.

\(1\) Ako su ispunjeni uvjeti iz članka 68. stavka 1. ovoga Zakona,
davatelj koncesije donosi odluku o prijenosu koncesije.

\(2\) Na temelju odluke iz stavka 1. ovoga članka ugovor o prijenosu
koncesije u pisanom obliku sklapaju davatelj koncesije, založni dužnik i
založni vjerovnik odnosno treća osoba na koju se prenosi koncesija.

Primjenjivost propisa kojim se uređuju koncesije i založno pravo

Članak 70.

Na pitanja pravnog odnosa nastalog sklapanjem sporazuma o osnivanju
zaloga na koncesiji, koja nisu uređena ovim Zakonom, primjenjuju se
odgovarajuće odredbe propisa kojim se uređuju koncesije i založno pravo.

Dozvole na pomorskom dobru

Članak 71.

\(1\) Na temelju Plana upravljanja pomorskim dobrom iz članka 39.
stavka 1. ovoga Zakona izvršno tijelo jedinice lokalne samouprave dužno
je do 1. veljače tekuće godine objaviti javni natječaj za dodjelu
dozvola na pomorskom dobru u službenom glasilu, na oglasnoj ploči, na
službenim mrežnim stranicama jedinice lokalne samouprave i najmanje u
jednom dnevnom listu. Na temelju Plana upravljanja pomorskim dobrom
unutar zakonom zaštićenog dijela prirode ravnatelj javne ustanove za
zakonom zaštićene dijelove prirode dužan je do 1. veljače tekuće godine
objaviti javni natječaj za dodjelu dozvola na pomorskom dobru unutar
zakonom zaštićenog dijela prirode na službenim mrežnim stranicama javne
ustanove za zaštićene dijelove prirode i najmanje u jednom dnevnom
listu, osim na područjima gdje zaštićeni dijelovi prirode obuhvaćaju
građevinska područja naselja ili područja značajnog krajobraza. Na
temelju Plana upravljanja lučkog područja ravnatelj državne odnosno
županijske lučke uprave dužan je do 1. veljače tekuće godine objaviti
javni natječaj za dodjelu dozvola na lučkom području na službenim
mrežnim stranicama državne odnosno županijske lučke uprave i najmanje u
jednom dnevnom listu.

\(2\) Ako izvršno tijelo jedinice lokalne samouprave odnosno ravnatelj
javne ustanove za zaštićene dijelove prirode odnosno ravnatelj državne
ili županijske lučke uprave ne objave javni natječaj u roku iz stavka 1.
ovoga članka, smatra se da u tekućoj godini neće davati dozvole na
pomorskom dobru.

\(3\) Na temelju zaprimljenih ponuda na javnom natječaju, na temelju
odluke predstavničkog tijela jedinice lokalne samouprave odnosno
upravnog vijeća javne ustanove za zakonom zaštićene dijelove prirode
odnosno upravnog vijeća državne ili županijske lučke uprave, rješenje o
davanju dozvole na pomorskom dobru najpovoljnijem ponuditelju donosi
izvršno tijelo jedinice lokalne samouprave, ravnatelj javne ustanove za
zaštićene dijelove prirode odnosno ravnatelj državne ili županijske
lučke uprave.

\(4\) Dozvola na pomorskom dobru može se dati gospodarskom subjektu koji
je registriran za obavljanje gospodarske djelatnosti za koju je podnio
ponudu na javnom natječaju.

\(5\) Dozvola se može dati samo za obavljanje djelatnosti i korištenje
pomorskog dobra manjeg značaja.

\(6\) Dozvola na pomorskom dobru ne može se dati ponuditelju koji je
koristio pomorsko dobro bez valjane pravne osnove i/ili uzrokovao štetu
na pomorskom dobru.

\(7\) Rješenje o davanju dozvole na pomorskom dobru je upravni akt na
temelju kojeg gospodarski subjekt stječe pravo na obavljanje djelatnosti
kojom se ne ograničava opća upotreba pomorskog dobra.

\(8\) Izreka rješenja iz stavka 3. ovoga članka mora sadržavati:

1\. djelatnost za koju se izdaje

2\. način obavljanja djelatnosti

3\. opseg pomorskog dobra na kojem se djelatnost smije izvršavati

4\. zabranu ograničavanja ili isključenja opće upotrebe pomorskog dobra
na kojem je dozvola dana.

\(9\) Dozvole na pomorskom dobru daju se na rok od dvije do pet godina.

\(10\) Iznimno od stavka 9. ovoga članka, dozvola na pomorskom dobru
može se dati na zahtjev na rok do 20 dana za obavljanje privremene ili
prigodne djelatnosti, samo jednom u kalendarskoj godini (kulturne,
komercijalne, sportske priredbe, snimanje komercijalnog programa i sl.),
uz mogućnost ograničenja opće upotrebe u smislu ograđivanja i naplate
ulaska.

\(11\) Protiv rješenja o davanju i ukidanju dozvole na pomorskom dobru
može se izjaviti žalba Ministarstvu.

\(12\) Rješenje kojim se daje dozvola umjesto koncesije za pomorsko
dobro ništavo je i nema pravni učinak.

Prava i obveze ovlaštenika dozvole na pomorskom dobru

Članak 72.

\(1\) Ovlaštenik dozvole na pomorskom dobru može obavljati djelatnost na
pomorskom dobru samo u opsegu i pod uvjetima utvrđenim u dozvoli na
pomorskom dobru.

\(2\) Ovlaštenik dozvole na pomorskom dobru nema pravo sklapati ugovore
s trećim osobama na temelju kojih bi treće osobe obavljale djelatnost
ili dio djelatnosti iz dozvole, niti ga davatelj dozvole može na to
ovlastiti.

\(3\) Zabrana iz stavka 2. ovoga članka ne odnosi se na najam, posudbu i
sl. samih sredstava kojima se obavlja djelatnost iz dozvole na pomorskom
dobru.

\(4\) Davatelj dozvole na pomorskom dobru dužan je brinuti se o tome da
se pomorsko dobro koristi u opsegu i granicama utvrđenim u dozvoli na
pomorskom dobru.

\(5\) Davatelj dozvole na pomorskom dobru dužan je osigurati da
ovlaštenik dozvole na pomorskom dobru ne ograničava opću upotrebu
pomorskog dobra.

\(6\) Ako utvrdi da se pomorsko dobro koristi izvan opsega i uvjeta
utvrđenih u dozvoli na pomorskom dobru i/ili da ovlaštenik dozvole na
pomorskom dobru ograničava opću upotrebu, davatelj dozvole na pomorskom
dobru dužan je donijeti rješenje o ukidanju dozvole na pomorskom dobru.

\(7\) Vlada Republike Hrvatske uredbom propisuje vrste djelatnosti i
visinu minimalne naknade za dodjelu dozvola na pomorskom dobru.

Upisnik koncesija

Članak 73.

\(1\) Ministarstvo je dužno ustrojiti i voditi Upisnik koncesija, koji
čini zaseban dio Jedinstvene nacionalne baze podataka pomorskog dobra
Republike Hrvatske, u koji su svi davatelji koncesija dužni redovno
upisivati sve koncesije, potkoncesije na pomorskom dobru i posebne
upotrebe pomorskog dobra, kao i sve promjene vezane za koncesije,
potkoncesije na pomorskom dobru i posebne upotrebe pomorskog dobra, a u
roku ne dužem od 30 dana od dana nastupa okolnosti.

\(2\) Upisnik se vodi kao javna knjiga u elektroničkom obliku.

\(3\) Ministar pravilnikom propisuje sadržaj i način vođenja Upisnika
koncesija.

Jedinstvena nacionalna baza podataka pomorskog dobra Republike Hrvatske

Članak 74.

\(1\) Ministarstvo je dužno ustrojiti i voditi Jedinstvenu nacionalnu
bazu podataka pomorskog dobra Republike Hrvatske, kao interoperabilnu
bazu prostornih podataka radi vođenja evidencije te razmjene podataka i
povezivanja s ostalim sustavima: prostornoga uređenja, zaštite okoliša i
prirode, kulturnih dobara i drugih.

\(2\) U Jedinstvenu nacionalnu bazu podataka pomorskog dobra Republike
Hrvatske unose se podaci o koncesijama, posebnoj upotrebi, dozvolama na
pomorskom dobru i privremenom gospodarskom korištenju pomorskog dobra.

\(3\) Jedinstvena nacionalna baza podataka pomorskog dobra Republike
Hrvatske vodi se u elektroničkom obliku.

\(4\) Svi davatelji koncesija, posebne upotrebe i dozvola na pomorskom
dobru dužni su u roku ne dužem od 30 dana od nastupa okolnosti unijeti
sve podatke o danim koncesijama i dozvolama na pomorskom dobru u
Jedinstvenu nacionalnu bazu podataka pomorskog dobra Republike Hrvatske.

\(5\) Ministarstvo je dužno unositi podatke, dokumente i grafičke
podloge svih određenih granica pomorskog dobra i lučkog područja u
Jedinstvenu nacionalnu bazu podataka pomorskog dobra Republike Hrvatske.

\(6\) Ministar pravilnikom propisuje sadržaj, način vođenja i način
unosa podataka u Jedinstvenu nacionalnu bazu podataka pomorskog dobra
Republike Hrvatske.

Privremeno gospodarsko korištenje pomorskog dobra

Članak 75.

\(1\) Vlada Republike Hrvatske može u slučaju izvanrednih okolnosti koje
se nisu mogle predvidjeti, izbjeći i otkloniti, neovisno o značaju
zahvata sukladno dokumentima prostornoga uređenja, radi brige o javnom
interesu, brige o lučkom području luke posebne namjene ili radi
sprječavanja nastanka štete (npr. nije dovršen postupak dodjele nove
koncesije, dosadašnji koncesionar je umro ili prestao postojati, istekao
je rok koncesije, a nisu ispunjene pretpostavke za dodjelu nove
koncesije, luka se nezakonito koristi) donijeti odluku o davanju na
privremeno gospodarsko korištenje lučkog područja luke posebne namjene
lučkoj upravi.

\(2\) Odluka iz stavka 1. ovoga članka donosi se po službenoj dužnosti,
na rok do jedne godine.

\(3\) Ako se u roku iz stavka 2. ovoga članka ne ispune zakonski uvjeti
za davanje koncesije, pomorsko dobro stavlja se u opću upotrebu.

\(4\) Žalba protiv odluke iz stavka 1. ovoga članka nije dopuštena, ali
se može pokrenuti upravni spor.

#### DIO ČETVRTI MORSKE PLAŽE

Podjela morskih plaža

Članak 76.

\(1\) Morske plaže dijele se na:

1\. javne morske plaže

2\. morske plaže posebne namjene.

\(2\) Javne morske plaže su:

1\. prirodne morske plaže

2\. uređene morske plaže.

\(3\) Morskom plažom upravlja jedinica lokalne samouprave odnosno javna
ustanova za zaštićene dijelove prirode u skladu s Planom upravljanja
pomorskim dobrom odnosno Planom upravljanja pomorskim dobrom unutar
zaštićenog dijela prirode ili koncesionar u skladu s odlukom i ugovorom
o koncesiji.

\(4\) Jedinica lokalne samouprave odnosno javna ustanova za zaštićene
dijelove prirode i koncesionar dužni su plažu štititi i održavati te
osigurati zadovoljenje javnog interesa za korištenjem.

\(5\) Morske plaže moraju biti dostupne svima pod istim uvjetima.

\(6\) Morska plaža ne smije se isključiti iz opće upotrebe.

\(7\) Jedinica lokalne samouprave odnosno koncesionar koji upravlja
javnom morskom plažom ne smije plažu ograditi niti na drugi način
ograničiti pristup plaži.

\(8\) Jedinica lokalne samouprave odnosno koncesionar koji upravlja
javnom morskom plažom ne smije naplaćivati ulaz na plažu.

Dohranjivanje morske plaže

Članak 77.

\(1\) Zabranjeno je dohranjivanje plaža zemljanim materijalom, otpadom,
iskopom i sl. Plaže se mogu dohranjivati samo prirodnim šljunkom i/ili
pijeskom.

\(2\) Nije dozvoljeno godišnje dohranjivanje plaže s većom količinom od
0,35 kubnih metara po dužnom metru obale plaže.

\(3\) Iznimno od stavka 2. ovoga članka, plaža se može dohraniti većom
količinom ako je isto potrebno za očuvanje prosječne godišnje pozicije
obalne crte uz prethodnu suglasnost upravnog tijela u jedinici područne
(regionalne) samouprave u čijem su djelokrugu poslovi zaštite okoliša i
prirode.

\(4\) Osoba koja upravlja plažom može dohranjivati uređenu morsku plažu
tako da se ne mijenja prosječna godišnja pozicija obalne crte niti
izgled plaže niti njezine karakteristike.

Prirodna morska plaža

Članak 78.

\(1\) Prirodna morska plaža jest plaža koja se nalazi unutar ili izvan
naselja, infrastrukturno je neopremljena, potpuno očuvanih prirodnih
obilježja čiji kopneni dio obuhvaća prostor prirodnog materijala
(kamena, pijeska, šljunka, njihove kombinacije i sl.).

\(2\) Na prirodnoj plaži građenje građevina nije dozvoljeno, već
isključivo izvođenje zahvata u prostoru koji se prema posebnim propisima
kojima se uređuje građenje ne smatraju građenjem te u skladu s uredbom
iz članka 14. stavka 4. točke 11. ovoga Zakona.

\(3\) Prirodna morska plaža ne smije se ograditi niti se na drugi način
smije ograničiti pristup prirodnoj morskoj plaži.

\(4\) Ne smije se naplaćivati ulaz na prirodnu morsku plažu.

\(5\) Prirodna morska plaža ne se smije isključiti iz opće upotrebe.

\(6\) Na prirodnim morskim plažama nije moguće dati koncesiju ako je
prirodna morska plaža izvan građevinskog područja.

Uređena morska plaža

Članak 79.

\(1\) Uređena morska plaža jest morska plaža koja se nalazi unutar ili
izvan naselja i koja je pristupačna svima pod jednakim uvjetima,
uključivo i osobama smanjene pokretljivosti, uređenog i izmijenjenog
prirodnog obilježja te infrastrukturno i sadržajno uređenog kopnenog
prostora neposredno povezanog s morem.

\(2\) Jedinica lokalne samouprave ili koncesionar dužan je na morsku
plažu iz stavka 1. ovoga članka označiti i zaštiti s morske strane te na
vidljivim mjestima istaknuti informativnu ploču s podacima o kakvoći
mora za kupanje, podatkom je li dopušten pristup kućnim ljubimcima,
morskom i kopnenom dijelu plaže i informacijama o mogućim izvanrednim
događajima na morskoj plaži, a u skladu s važećim provedbenim propisima
tijela državne uprave nadležnog za zaštitu okoliša i prirode.

\(3\) Uređena morska plaža ne smije se ograditi niti se na drugi način
smije ograničiti pristup uređenoj morskoj plaži.

\(4\) Ne smije se naplaćivati ulaz na uređenu morsku plažu.

\(5\) Uređena morska plaža ne smije se isključiti iz opće upotrebe.

Morska plaža posebne namjene

Članak 80.

\(1\) Morska plaža posebne namjene je morska plaža koja udovoljava
zahtjevima posebnih grupa korisnika i njihovim specifičnim potrebama.

\(2\) Morska plaža posebne namjene koristi se na temelju koncesije koja
se može dati:

1\. javnoj ustanovi u sustavu zdravstva čiji osnivač je Republike
Hrvatske ili jedinica područne (regionalne) samouprave, a čiji su
korisnici u toj ustanovi radi liječenja i/ili rehabilitacije

2\. pravnoj osobi koja je koncesionar na morskoj plaži čiji su korisnici
naturalni turisti.

Načelo zadovoljavanja javnog interesa

Članak 81.

\(1\) Davatelj koncesije za gospodarsko korištenje javne plaže dužan je
prilikom odlučivanja o površini plaže na kojoj koncesionar može
obavljati gospodarske djelatnosti osigurati i štititi javni interes
korištenja plaže.

\(2\) Koncesija za javnu plažu u naselju mora se davati tako da cijela
plaža bude dostupna svima na korištenje, a na najviše 40 % kopnenog i 20
% morskog dijela plaže koncesionar može obavljati gospodarske
djelatnosti za koje mu je koncesija dana.

\(3\) Koncesija za javnu plažu izvan naselja mora se davati tako da
cijela plaža bude dostupna svima na korištenje, a na najviše 60 %
kopnenog i 40 % morskog dijela plaže koncesionar može obavljati
gospodarske djelatnosti za koje mu je koncesija dana.

### DIO PETI MORSKE LUKE

#### GLAVA I. RAZVRSTAJ MORSKIH LUKA

Razvrstaj luka prema namjeni

Članak 82.

Luke se razvrstavaju prema namjeni na:

1\. luke otvorene za javni promet

2\. luke posebne namjene.

Iskrcajna mjesta za iskrcaj ulova iz gospodarskog ribolova

Članak 83.

\(1\) Ministar uz prethodnu suglasnost ministra nadležnog za poslove
ribarstva odlukom određuje popis iskrcajnih mjesta za iskrcaj ulova iz
gospodarskog ribolova.

\(2\) Odluka iz stavka 1. ovoga članka sadrži naziv luke, podatke o
lučkoj upravi odnosno o koncesionaru koji upravlja lukom, geografske
koordinate luke, radno vrijeme i telefon za kontakt.

\(3\) Lučka uprava odnosno koncesionar koji upravlja lukom u kojoj je
određeno iskrcajno mjesto odlukom iz stavka 1. ovoga članka dužan je
omogućiti iskrcaj ulova iz gospodarskog ribolova u radnom vremenu
navedenom u odluci iz stavka 1. ovoga članka.

Razvrstaj luka otvorenih za javni promet prema značaju

Članak 84.

\(1\) Luke otvorene za javni promet razvrstavaju se prema značaju na:

1\. luke od osobitog (međunarodnog) gospodarskog interesa za Republiku
Hrvatsku

2\. luke županijskog značaja

3\. luke lokalnog značaja.

\(2\) Razvrstaj luka sukladno stavku 1. ovoga članka obavlja se s
obzirom na opseg lučkih djelatnosti, operativnu opremljenost luke,
duljinu operativne obale, broj vezova te planirani razvoj luke i njezin
prometni i gospodarski značaj.

\(3\) Vlada Republike Hrvatske uredbom određuje mjerila za razvrstaj
luka.

\(4\) Vlada Republike Hrvatske donosi uredbu kojom uređuje uvjete kojima
mora udovoljavati luka, privezište i sidrište.

\(5\) Ministar donosi odluku o razvrstaju luka u skladu s uredbom iz
stavka 3. ovoga članka.

\(6\) Nadležne lučke uprave koje upravljaju lukama otvorenim za javni
promet dužne su pratiti promjenu svih kriterija koji su određeni uredbom
iz stavka 3. ovoga članka te, ako pojedina luka tri uzastopne godine
ispunjava uvjete za drukčiji razvrstaj o promjeni, izvijestiti
Ministarstvo da bi se uskladila odluka o razvrstaju luka otvorenih za
javni promet županijskog i lokalnog značaja iz stavka 5. ovoga članka.

Razvrstaj luka posebne namjene prema značaju

Članak 85.

\(1\) Luke posebne namjene razvrstavaju se prema značaju na:

1\. luke državnog značaja

2\. luke županijskog značaja.

\(2\) Luka posebne namjene državnog značaja je luka čija je ukupna
površina lučkog područja veća od pet hektara i vojna luka.

\(3\) Luka posebne namjene županijskog značaja je luka čija je ukupna
površina lučkog područja manja od 5 hektara, osim vojnih luka.

#### GLAVA II. LUKE OTVORENE ZA JAVNI PROMET

Osnovne odredbe

Članak 86.

\(1\) Luke otvorene za javni promet su luke u kojima je svakom pod
jednakim uvjetima omogućena upotreba operativnih obala, lukobrana,
sidrišta i drugih objekata u luci u skladu s njihovom namjenom i u
granicama raspoloživih kapaciteta, te u skladu s ovim Zakonom i općim
aktima nadležne lučke uprave.

\(2\) Namjenu i obuhvat pojedinih dijelova luke određuje nadležna lučka
uprava pravilnikom o redu u luci.

\(3\) Luka može obuhvaćati jedan ili više lučkih bazena, sidrišta luke i
izdvojene lučke objekte.

Utvrđivanje obuhvata lučkog područja luke otvorene za javni promet

Članak 87.

\(1\) Obuhvat lučkog područja luke otvorene za javni promet utvrđuje i
mijenja osnivač uredbom odnosno odlukom o osnivanju lučke uprave.

\(2\) Obuhvat lučkog područja luke otvorene za javni promet utvrđuje se
tako da je u skladu s prostornim planovima. U odluci o osnivanju lučke
uprave kojom se određuje lučko područje luke iz stavka 1. ovoga članka
potrebno je utvrditi koje su nekretnine pomorsko dobro po samom zakonu,
a koje to postaju zbog provedbe dokumenata prostornog uređenja radi
izgradnje luke. Navedeno se odnosi i na proširenje lučkog područja.

\(3\) Prije donošenja odluke o određivanju lučkog područja luke iz
stavka 1. ovoga članka utvrđuje se granica pomorskog dobra za to
područje i to po hitnom postupku. Isto se odnosi i na proširenje lučkog
područja. Iznimno, ako se radi o proširenju luke na novi bazen koji se u
naravi koristi kao luka, nije potrebno utvrđivati granicu, ali se u
odluci o utvrđivanju lučkog područja to mora izrijekom navesti.

\(4\) Lučka uprava dužna je predložiti osnivaču izmjenu obuhvata lučkog
područja kada to zahtijevaju razvojni, gospodarski, administrativni,
prostornoplanski ili drugi razlozi.

\(5\) Lučko područje luke od osobitog (međunarodnog) gospodarskog
interesa za Republiku Hrvatsku može se nalaziti na području više
jedinica lokalne samouprave i jedinica područne (regionalne) samouprave.

\(6\) Lučko područje luke otvorene za javni promet od županijskog i
lokalnog značaja utvrđuje se tako da obuhvati sva područja koja se u
stvarnosti koriste kao lučka područja, a izvan su lučkog sustava.

\(7\) Na temelju uredbe odnosno odluke o osnivanju kojom je utvrđen ili
izmijenjen obuhvat lučkog područja luke otvorene za javni promet
nadležna lučka uprava dužna je naručiti geodetski elaborat u svrhu
uknjižbe utvrđenog pomorskog dobra -- lučkog područja kao takvog u
katastru i zemljišnoj knjizi.

\(8\) Na upis utvrđenog lučkog područja luke otvorene za javni promet
odgovarajuće se primjenjuju odredbe ovoga Zakona o evidenciji pomorskog
dobra u katastru i zemljišnoj knjizi.

Tijela lučke uprave

Članak 88.

\(1\) Tijela lučke uprave su Upravno vijeće i ravnatelj.

\(2\) Unutarnje ustrojstvo lučke uprave uređuje se statutom lučke
uprave, u skladu s ovim Zakonom i aktom o osnivanju.

##### POGLAVLJE I. LUKE OTVORENE ZA JAVNI PROMET OD OSOBITOG (MEĐUNARODNOG) GOSPODARSKOG INTERESA ZA REPUBLIKU HRVATSKU

Lučka uprava

Članak 89.

\(1\) Radi gradnje, upravljanja i korištenja luke otvorene za javni
promet koja je od osobitog (međunarodnog) gospodarskog interesa za
Republiku Hrvatsku osniva se lučka uprava.

\(2\) Osnivač lučke uprave je Republika Hrvatska, a osnivačka prava u
ime Republike Hrvatske izvršava Vlada Republike Hrvatske.

\(3\) Vlada Republike Hrvatske donosi uredbu o osnivanju lučke uprave.

\(4\) Lučka uprava je javna ustanova čije je osnivanje, ustrojstvo i
djelokrug propisano ovim Zakonom.

\(5\) Lučka uprava je upravljačko tijelo luke otvorene za javni promet.

\(6\) Ako ovim Zakonom nije drukčije propisano, na lučku upravu
primjenjuju se propisi kojima se uređuju ustanove.

Djelatnost lučke uprave

Članak 90.

Djelatnost lučke uprave je upravljanje i korištenje luke otvorene za
javni promet od osobitog (međunarodnog) gospodarskog interesa za
Republiku Hrvatsku, a obavlja se kao javna služba.

Poslovi lučke uprave

Članak 91.

\(1\) Lučka uprava obavlja sljedeće poslove:

1\. osigurava strateški razvoj i konkurentnost luke

2\. osigurava gradnju i održavanje lučke podgradnje

3\. osigurava stručni nadzor nad građenjem, održavanjem, upravljanjem i
zaštitom lučkog područja (lučke podgradnje i nadgradnje)

4\. osigurava trajno i nesmetano obavljanje lučkog prometa,
tehničko-tehnološkog jedinstva i sigurnosti lučkog područja za plovidbu
i održavanje reda u luci

5\. osigurava prihvat otpada s plovnih objekata i predaju otpada osobi
koja obavlja djelatnost gospodarenja otpadom, sukladno propisu kojim se
uređuje gospodarenje otpadom

6\. usklađuje i nadzire rad koncesionara na lučkom području

7\. daje koncesiju i posebnu upotrebu

8\. druge poslove utvrđene ovim Zakonom.

\(2\) Poslove iz stavka 1. točke 7. ovoga članka lučka uprava obavlja
kao javnu ovlast.

\(3\) Poslove iz stavka 1. točke 5. ovoga članka lučka uprava može putem
koncesije za gospodarsko korištenje povjeriti trećim osobama.

\(4\) Radi obavljanja poslova iz stavka 1. točke 1. ovoga članka lučka
uprava može, uz prethodnu suglasnost osnivača, sudjelovati u razvoju
vezane infrastrukture izvan lučkog područja.

Upravno vijeće

Članak 92.

\(1\) Upravno vijeće upravlja lučkom upravom.

\(2\) Upravno vijeće:

1\. donosi statut lučke uprave i odlučuje o njegovim promjenama

2\. donosi četverogodišnji plan razvoja luke kojim se postavljaju
ciljevi u skladu s kojima se definira godišnji plan rada luke i
financijski plan

3\. donosi godišnji plan rada luke s financijskim planom

4\. prihvaća izvještaj o ostvarenju godišnjeg plana rada luke te
financijski izvještaj

5\. donosi lučke tarife

6\. daje koncesije za obavljanje lučkih djelatnosti

7\. donosi odluku o posebnoj upotrebi

8\. imenuje stručnu komisiju za izbor ravnatelja

9\. imenuje i razrješava ravnatelja

10\. donosi opće akte lučke uprave

11\. osniva stručno povjerenstvo za koncesije

12\. osniva radna tijela za obavljanje i praćenje poslova iz njegova
djelokruga te imenuje i razrješava njihove članove

13\. obavlja i druge poslove u skladu s ovim Zakonom i statutom lučke
uprave.

\(3\) Upravno vijeće donosi statut lučke uprave uz prethodnu suglasnost
Vlade Republike Hrvatske.

\(4\) Upravno vijeće donosi četverogodišnji plan razvoja luke na temelju
Nacionalnog plana iz članka 35. stavka 1. ovoga Zakona.

Sastav i način imenovanja Upravnog vijeća

Članak 93.

\(1\) Upravno vijeće ima predsjednika i šest članova koje imenuje i
razrješava Vlada Republike Hrvatske.

\(2\) Predsjednika i četiri člana Vlada Republike Hrvatske imenuje i
razrješava na prijedlog ministra te po jednog člana na prijedlog
izvršnog tijela jedinice područne (regionalne) samouprave i izvršnog
tijela jedinice lokalne samouprave u kojima je sjedište lučke uprave.

\(3\) Iznimno od stavka 2. ovoga članka, ako lučko područje lučke uprave
obuhvaća gradove odnosno općine dviju ili više jedinica područne
(regionalne) samouprave, u Upravno vijeće se uz članove iz stavka 2.
ovoga članka imenuje jedan predstavnik na prijedlog izvršnog tijela
jedinice područne (regionalne) samouprave na čijem se području ne nalazi
sjedište lučke uprave.

\(4\) Mandat predsjednika i članova Upravnog vijeća je četiri godine i
ista osoba može biti ponovno imenovana.

\(5\) Prava i obveze predsjednika i članova Upravnog vijeća, način
njihova rada i donošenja odluka uređuju se statutom i općim aktima lučke
uprave.

\(6\) Radom Upravnog vijeća rukovodi predsjednik Upravnog vijeća.

\(7\) Upravno vijeće sastaje se po potrebi, a najmanje jednom u tri
mjeseca, a odluke donosi većinom glasova svih članova Upravnog vijeća.

\(8\) Upravno vijeće može osnivati privremena ili stalna radna tijela za
stručnu obradu i praćenje pojedinih zadataka iz svoje nadležnosti.

Ravnatelj

Članak 94.

\(1\) Ravnatelj je poslovodni i stručni voditelj lučke uprave.

\(2\) Ravnatelj organizira i vodi poslovanje lučke uprave, predstavlja i
zastupa lučku upravu te odgovara za zakonitost rada lučke uprave.

\(3\) Ravnatelj je za svoj rad odgovoran Upravnom vijeću i ministru.

Način imenovanja ravnatelja

Članak 95.

\(1\) Ravnatelja na temelju provedenog javnog natječaja i zapisnika
stručne komisije imenuje Upravno vijeće.

\(2\) Za ravnatelja se može imenovati osoba koja ima najmanje visoku
stručnu spremu i pet godina radnog iskustva na rukovodećim poslovima,
dok se ostali uvjeti koje mora ispunjavati osoba koja se imenuje za
ravnatelja uređuju statutom lučke uprave.

\(3\) Mandat ravnatelja je četiri godine.

\(4\) Ista osoba može se ponovno imenovati za ravnatelja.

\(5\) Ravnatelj može imati pomoćnika.

Dužnosti ravnatelja

Članak 96.

\(1\) Ravnatelj s predsjednikom Upravnog vijeća lučke uprave zaključuje
ugovor o radu.

\(2\) Dužnosti ravnatelja su:

1\. izvršava opće akte i druge odluke Upravnog vijeća te prati njihovu
provedbu

2\. predlaže Upravnom vijeću opće akte

3\. predlaže Upravnom vijeću četverogodišnji plan razvoja luke

4\. predlaže Upravnom vijeću godišnji plan rada luke s financijskim
planom

5\. predlaže Upravnom vijeću izvještaj o ostvarenju godišnjeg plana rada
luke i financijski izvještaj

6\. predlaže Upravnom vijeću ustroj, potreban broj i sastav
stručno-tehničkog osoblja te raspis javnog natječaja za zapošljavanje

7\. odlučuje o zasnivanju i prestanku radnog odnosa te zaključuje
ugovore o radu stručno-tehničkog osoblja, a na temelju provedenog javnog
natječaja

8\. redovito izvješćuje Upravno vijeće o stanju u luci, lučkim
kapacitetima, stanju podgradnje i nadgradnje

9\. usklađuje rad koncesionara na lučkom području

10\. nadzire izvršavanje preuzetih obveza na temelju koncesija i posebne
upotrebe

11\. unosi podatke o koncesiji i posebnoj upotrebi u Jedinstvenu
nacionalnu bazu podataka pomorskog dobra Republike Hrvatske

12\. unosi podatke o koncesijama i posebnoj upotrebi u Upisnik koncesija

13\. obavlja druge poslove u skladu s ovim Zakonom, statutom i općim
aktima lučke uprave.

Razrješenje ravnatelja

Članak 97.

\(1\) Ravnatelj može biti razriješen prije isteka vremena na koje je
imenovan.

\(2\) Upravno vijeće dužno je razriješiti ravnatelja u slučajevima
propisanima propisom kojim se uređuju ustanove.

\(3\) Prije donošenja odluke o razrješenju ravnatelju se mora dati
mogućnost da se izjasni o razlozima za razrješenje.

Financiranje lučke uprave

Članak 98.

\(1\) Prihodi lučke uprave su:

1\. lučke pristojbe

2\. prihod od koncesije na lučkom području

3\. prihod od posebne upotrebe na lučkom području

4\. sredstva iz državnog proračuna

5\. bespovratne potpore iz strukturnih fondova Europske unije

6\. ostali prihodi u skladu s ovim Zakonom i općim aktima lučke uprave

7\. prihod od dozvola.

\(2\) Prihodi iz stavka 1. ovoga članka pripadaju u cijelosti lučkoj
upravi na čijem području se ubiru i namijenjeni su za:

1\. izgradnju i održavanje lučke nadgradnje i podgradnje

2\. opremanje luke opremom za zaštitu mora od onečišćenja s brodova

3\. održavanje dubine u luci i na sidrištu luke

4\. troškove poslovanja lučke uprave.

\(3\) Financiranje lučke uprave mora biti u skladu s posebnim propisom
kojim je uređena uspostava okvira za pružanje lučkih usluga i
zajedničkih pravila o financijskoj transparentnosti luka.

Lučke tarife

Članak 99.

\(1\) Lučkim tarifama određuju se iznosi lučkih pristojbi i najviši
iznosi lučkih naknada.

\(2\) Lučke tarife javno se objavljuju na mrežnim stranicama nadležne
lučke uprave, u skladu s njezinim općim aktima, a potom u neizmijenjenom
obliku na oglasnoj ploči.

\(3\) Lučke tarife stupaju na snagu istekom osmoga dana od dana objave u
skladu sa stavkom 2. ovoga članka.

Lučke pristojbe

Članak 100.

\(1\) Lučke pristojbe plaćaju korisnici luka otvorenih za javni promet
za upotrebu lučke infrastrukture.

\(2\) Lučke pristojbe su:

1\. pristojba za upotrebu obale

2\. brodska ležarina

3\. pristojba za vez

4\. sigurnosna pristojba.

\(3\) Lučke pristojbe ne plaćaju hrvatski ratni brodovi i brodice te
hrvatski javni brodovi i brodice.

Pristojba za upotrebu obale

Članak 101.

\(1\) Pristojba za upotrebu obale plaća se za korištenje luke u svrhu
ukrcaja i iskrcaja tereta, putnika i vozila s uređenih lučkih površina.

\(2\) Pristojba za upotrebu obale može se odrediti s obzirom na količinu
i vrstu tereta odnosno broj putnika i vozila ili duljinu obale odnosno
plovnog objekta.

\(3\) Obveznik plaćanja pristojbe iz stavka 1. ovoga članka je vlasnik
broda ili brodar koji koristi luku.

Brodska ležarina

Članak 102.

\(1\) Brodska ležarina plaća se za korištenje luke u bilo koju drugu
svrhu osim radi ukrcaja i iskrcaja tereta, putnika i vozila s uređenih
lučkih površina.

\(2\) Brodska ležarina može se odrediti samo s obzirom na vrijeme
tijekom kojeg brod koristi luku i s obzirom na duljinu i namjenu broda.

\(3\) Brodska ležarina ne plaća se za vrijeme korištenja luke za vrijeme
za koje se plaća pristojba za upotrebu obale.

\(4\) Obveznik plaćanja pristojbe iz stavka 1. ovoga članka je vlasnik
plovnog objekta ili brodar koji koristi luku.

\(5\) Iznimno od stavka 4. ovoga članka, brodsku ležarinu ne plaćaju
vlasnici brodova ili brodari dok obavljaju javni prijevoz u linijskom
putničkom obalnom pomorskom prometu.

Pristojba za vez

Članak 103.

\(1\) Pristojba za vez plaća se za upotrebu veza u luci.

\(2\) Pristojba za vez može se odrediti samo u odnosu na vrijeme tijekom
kojeg plovni objekt koristi luku i s obzirom na duljinu i njegovu
namjenu.

\(3\) Obveznik plaćanja pristojbe iz stavka 1. ovoga članka je vlasnik
plovnog objekta ili brodar koji koristi luku.

Sigurnosna pristojba

Članak 104.

\(1\) Sigurnosna pristojba plaća se za obavljanje poslova sigurnosne
zaštite.

\(2\) Pristojba iz stavka 1. ovoga članka može se odrediti samo za
vrijeme tijekom kojeg brod, na koji se primjenjuju odredbe sigurnosne
zaštite pomorskih brodova i luka propisane posebnim propisom, koristi
luku.

\(3\) Obveznik plaćanja pristojbe iz stavka 1. ovoga članka vlasnik je
plovnog objekta ili brodar koji koristi luku.

Nalog za plaćanje lučke pristojbe

Članak 105.

\(1\) Lučke pristojbe plaćaju se na temelju naloga za plaćanje lučke
pristojbe.

\(2\) Nalog za plaćanje lučke pristojbe ovršna je isprava koja sadrži
nalog obvezniku plaćanja lučke pristojbe da utvrđeni iznos pristojbe u
određenom roku uplati na račun lučke uprave, kao i nalog Financijskoj
agenciji za provedbu ovrhe na novčanim sredstvima obveznika plaćanja
lučke pristojbe sa svih njegovih računa i oročenih novčanih sredstava
prema odredbama propisa kojim se uređuje provedba ovrhe na novčanim
sredstvima, ako obveznik ne plati dužnu pristojbu.

\(3\) Ministar pravilnikom propisuje sadržaj i obrazac naloga za
plaćanje lučke pristojbe.

Lučke naknade

Članak 106.

\(1\) Lučke naknade korisnici lučkih usluga plaćaju koncesionaru za
usluge koje im koncesionar stvarno isporuči, kao pristojbu za lučku
uslugu.

\(2\) Lučke naknade plaćaju se za obavljene usluge lučkih djelatnosti
koje se obavljaju na temelju koncesije.

\(3\) Najviše iznose lučkih naknada posebno za svaku od lučkih
djelatnosti koje su predmet koncesije utvrđuje nadležna lučka uprava.

\(4\) Lučke naknade donosi koncesionar samostalno te je dužan njihove
iznose određivati do visine najviših iznosa što ih je odredila nadležna
lučka uprava, te o tome obavijestiti nadležnu lučku upravu.

\(5\) Ugovorom o koncesiji moraju se predvidjeti način i rokovi izmjene
najviših iznosa lučkih naknada.

Lučke djelatnosti

Članak 107.

\(1\) Lučke djelatnosti su osnovne lučke djelatnosti i pomoćne lučke
djelatnosti.

\(2\) Osnovne lučke djelatnosti su:

1\. privez i odvez plovnih i plutajućih objekata i hidroaviona

2\. ukrcaj i iskrcaj te prekrcaj i prijenos tereta i njegovo
skladištenje

3\. ukrcaj i iskrcaj putnika uz upotrebu lučke prekrcajne opreme

4\. ukrcaj i iskrcaj motornih vozila uz upotrebu lučke prekrcajne opreme

5\. lučko tegljenje i potiskivanje

6\. opskrba plovnih objekata robom i uslugama

7\. pružanje usluga putnicima putem terminala (osiguranje sanitarnog
čvora, prostora za čekanje, garderobe, ugostiteljskih usluga, prostora
za kupnju karata i sl.)

8\. prihvat i predaja svih vrsta otpada s pomorskih objekata osobi koja
obavlja djelatnost gospodarenja otpadom, sukladno propisu kojim se
uređuje gospodarenje otpadom

9\. opskrba plovnih objekata gorivom

10\. opskrba plovnih objekata vodom i energijom.

\(3\) Pomoćne lučke djelatnosti su:

1\. gospodarske djelatnosti koje se obavljaju u lukama i koje su
neposredno u funkciji obavljanja osnovnih lučkih djelatnosti i s njima
su u logističkoj, tehnološkoj ili ekonomskoj vezi (fumigacija i
deratizacija, pranje brodske robe, pomorske agencije, otpreme
(špedicije), zastupanja u carinskim i poreznim postupcima, poslovi
kontrole količine i kakvoće robe te ostale djelatnosti isporuke dobara i
pružanja usluga manjeg opsega)

2\. gospodarske djelatnosti koje se obavljaju u lukama, a nisu
neposredno u funkciji obavljanja osnovnih lučkih djelatnosti.

\(4\) Pomoćne lučke djelatnosti mogu se dati pod uvjetom da osoba
podnositelj zahtjeva ima sklopljen ugovor o obavljanju tih djelatnosti s
korisnicima luke.

\(5\) Pomoćne lučke djelatnosti iz stavka 3. točke 2. ovoga članka ne
mogu se obavljati u lukama ako se time isključuje ili ograničava
obavljanje osnovnih lučkih djelatnosti.

Stjecanje prava na obavljanje lučkih djelatnosti

Članak 108.

\(1\) Pravo na obavljanje lučkih djelatnosti iz članka 107. stavaka 2. i
3. ovoga Zakona pružatelj lučke usluge stječe na temelju koncesije, u
skladu s posebnim propisom kojim je uređena uspostava okvira za pružanje
lučkih usluga i zajedničkih pravila o financijskoj transparentnosti
luka.

\(2\) Koncesija za obavljanje lučkih djelatnosti iz članka 107. stavaka
2. i 3. ovoga Zakona koja obuhvaća pravo isključivog korištenja
izgrađene lučke podgradnje i nadgradnje i/ili pravo na gradnju nove
lučke podgradnje i nadgradnje stječe se na temelju provedenog postupka
dodjele koncesije na pomorskom dobru, sukladno članku 48. stavku 3.
ovoga Zakona.

\(3\) Koncesija za obavljanje lučkih djelatnosti iz članka 107. stavaka
2. i 3. ovoga Zakona koja ne zahtijeva isključivo korištenje izgrađene
lučke podgradnje i nadgradnje niti gradnju nove lučke podgradnje i
nadgradnje stječe se na temelju provedenog postupka dodjele koncesije na
pomorskom dobru, a daje se u postupku propisanom člankom 64. ovoga
Zakona.

\(4\) Iznimno od stavka 3. ovoga članka, Upravno vijeće može odlučiti o
pravu na obavljanje ostalih gospodarskih djelatnosti iz članka 107.
stavka 3. točke 2. ovoga Zakona, koje ne zahtijevaju gradnju i/ili
korištenje lučke podgradnje i nadgradnje i čiji broj nije ograničen
dodijeliti, sukladno članku 48. stavku 3. ovoga Zakona.

\(5\) Ugovor o pružanju lučke usluge je ugovor o koncesiji.

Osiguravanje pružanja usluga od javnog interesa

Članak 109.

\(1\) Koncesija za obavljanje lučkih djelatnosti daje se, u pravilu, za
obavljanje jedne lučke djelatnosti.

\(2\) Iznimno od stavka 1. ovoga članka, ako ne postoji gospodarski
interes ili gospodarska opravdanost za obavljanje jedne lučke
djelatnosti, lučka uprava će povezivanjem više djelatnosti u jednoj
koncesiji osigurati gospodarsku opravdanost i pružanje usluga od javnog
interesa.

\(3\) Za jednu lučku djelatnost može se dati više koncesija.

Davatelj koncesije na području luke otvorene za javni promet

Članak 110.

\(1\) Davatelj koncesije na području luke otvorene za javni promet je
lučka uprava.

\(2\) U ime lučke uprave odluku o davanju koncesije donosi Upravno
vijeće lučke uprave.

\(3\) Upravno vijeće lučke uprave daje koncesiju na lučkom području,
sukladno ovom Zakonu i propisu kojim se uređuju koncesije.

\(4\) Ako obavljanje djelatnosti na lučkom području zahtijeva gradnju
objekata podgradnje i nadgradnje, koncesija iz stavka 1. ovoga članka
daje se na razdoblje do 30 godina.

\(5\) Ako obavljanje djelatnosti na lučkom području ne zahtijeva gradnju
objekata nadgradnje, koncesija iz stavka 1. ovoga članka daje se na
razdoblje do deset godina.

\(6\) Kada postoje opravdani gospodarski interesi i koncesija obuhvaća i
gradnju novih građevina uz ulaganja koja se ne mogu amortizirati u roku
iz stavka 4. ovoga članka te se ukupni gospodarski učinci ne mogu,
sukladno Studiji opravdanosti davanja koncesije, ostvariti u roku iz
stavka 4. ovoga članka, lučka uprava može dati koncesiju na rok do 50
godina uz prethodnu suglasnost ministra na obavijest o namjeri davanja
koncesije.

\(7\) Odlukom o koncesiji lučka uprava može obvezati koncesionara na
korištenje zajedničkog informacijskog sustava.

\(8\) Odlukom o koncesiji lučka uprava dužna je predvidjeti način i
rokove izmjene tarifa lučkih naknada.

Posebna upotreba dijela luke otvorene za javni promet

Članak 111.

Na lučkom području lučka uprava daje posebnu upotrebu za:

1\. gradnju i/ili upotrebu građevina za potrebe tijela državne uprave i
pravnih osoba s javnim ovlastima, čija je djelatnost u neposrednoj svezi
s lučkim područjem ili sa sigurnošću plovidbe, održavanjem objekata
sigurnosti plovidbe i radijske službe na pomorskim plovnim putovima, a
koje se obavljaju u javnom interesu

2\. gradnju i/ili održavanje infrastrukture, koja se dijelom nalazi na
lučkom području i čija izgradnja je uređena posebnim propisom, a može se
graditi na pomorskom dobru i lučkom području (pruge, mostovi, vodovodna,
kanalizacijska, energetska, elektronička komunikacijska infrastruktura i
dr.).

Odluka o posebnoj upotrebi

Članak 112.

\(1\) Odluku o posebnoj upotrebi donosi Upravno vijeće na zahtjev.

\(2\) Ovlaštenje na posebnu upotrebu pomorskog dobra stječe se ugovorom
o posebnoj upotrebi.

\(3\) Ako posebna upotreba uključuje gradnju, ravnatelj će ovlastiti
podnositelja zahtjeva na ishođenje lokacijske dozvole.

\(4\) Protiv odluke o posebnoj upotrebi iz stavka 1. ovoga članka može
se podnijeti žalba Ministarstvu.

\(5\) Protiv odluke o posebnoj upotrebi koju je donijelo tijelo iz
članka 117. ovoga Zakona može se podnijeti žalba Ministarstvu.

Privremeno gospodarsko korištenje dijela luke otvorene za javni promet

Članak 113.

\(1\) Za održavanje kulturnih manifestacija, sajmova, ribarskih večeri i
sl. na dijelu lučkog područja lučka uprava može dati koncesije u
postupku propisanom člankom 64. ovoga Zakona na rok ne duži od jednog
mjeseca u jednoj godini.

\(2\) Obavljanje djelatnosti iz stavka 1. ovoga članka ne smije ometati
niti ugrožavati obavljanje osnovnih lučkih djelatnosti.

Primjedba općih odredbi

Članak 114.

Na sva pitanja koja se odnose na koncesije u lukama otvorenim za javni
promet od osobitog (međunarodnog) gospodarskog interesa za Republiku
Hrvatsku, koja nisu uređena u ovom poglavlju, odgovarajuće se
primjenjuju odredbe ovoga Zakona.

##### POGLAVLJE II. LUKE OTVORENE ZA JAVNI PROMET OD ŽUPANIJSKOG I LOKALNOG ZNAČAJA

Županijska lučka uprava

Članak 115.

\(1\) U jedinici područne (regionalne) samouprave zbog gradnje,
upravljanja i korištenja luka otvorenih za javni promet koje su od
županijskog i lokalnog značaja osniva se županijska lučka uprava.

\(2\) Osnivač županijske lučke uprave je jedinica područne (regionalne)
samouprave, a odluku o osnivanju županijske lučke uprave donosi
predstavničko tijelo jedinice područne (regionalne) samouprave, koja ima
osnivačka prava.

\(3\) Odluku o osnivanju županijske lučke uprave, kao i sve izmjene
odluke o osnivanju županijske lučke uprave tijelo iz stavka 2. ovoga
članka dužno je dostaviti Ministarstvu u roku od 15 dana od dana
donošenja.

\(4\) Županijska lučka uprava je pravna osoba s javnim ovlastima čije je
osnivanje, ustrojstvo i djelokrug propisano ovim Zakonom.

\(5\) Ako ovim Zakonom nije što drukčije propisano, na županijsku lučku
upravu primjenjuju se propisi kojima se uređuju ustanove.

\(6\) Županijska lučka uprava stječe svojstvo pravne osobe upisom u
sudski registar, a gubi svojstvo pravne osobe brisanjem iz toga
registra.

\(7\) Županijska lučka uprava može u pravnom prometu stjecati prava i
preuzimati obveze.

Djelatnosti županijske lučke uprave

Članak 116.

\(1\) Djelatnost županijske lučke uprave je upravljanje i korištenje
luka otvorenih za javni promet od županijskog i lokalnog značaja, a
obavlja se kao javna služba.

\(2\) Djelatnosti županijske lučke uprave su:

1\. građenje, održavanje, upravljanje, zaštita i unaprjeđenje lučkog
područja

2\. građenje i održavanje lučke podgradnje i nadgradnje

3\. osiguravanje trajnog i nesmetanog obavljanja lučkog prometa,
tehničko-tehnološkog jedinstva i sigurnosti lučkog područja za plovidbu

4\. provođenje reda u luci, koje osim ostaloga uključuje ukrcaj i
iskrcaj putnika i vozila

5\. osiguranje pružanja osnovnih lučkih djelatnosti, i to:

a\) privez i odvez plovnih i plutajućih objekata

b\) ukrcaj i iskrcaj tereta

c\) opskrba plovnih objekata vodom i energijom

d\) usluga dizanja i spuštanja plovnih objekata u more

e\) lučko tegljenje i potiskivanje

6\. osiguravanje prihvata i predaje svih vrsta otpada s pomorskih
objekata osobi koja obavlja djelatnost gospodarenja otpadom, sukladno
propisu kojim se uređuje gospodarenje otpadom

7\. osiguravanje opskrbe plovnih objekata gorivom

8\. usklađivanje i nadzor rada koncesionara na lučkom području

9\. davanje koncesija i posebne upotrebe

10\. obavljanje drugih poslova utvrđenih ovim Zakonom.

\(3\) Županijska lučka uprava dužna je osigurati uslugu priveza i odveza
plovnih i plutajućih objekata u svim lukama u kojima postoji operativni
dio luke i nautički dio luke.

Upravno vijeće

Članak 117.

\(1\) Upravno vijeće upravlja županijskom lučkom upravom.

\(2\) Upravno vijeće:

1\. donosi statut županijske lučke uprave i odlučuje o njegovim
promjenama

2\. donosi četverogodišnji plan razvoja luka pod upravljanjem županijske
lučke uprave kojim se postavljaju ciljevi u skladu s kojima se
definiraju godišnji plan rada luke i financijski plan

3\. donosi godišnji plan rada luke s financijskim planom

4\. prihvaća izvještaj o ostvarenju godišnjeg plana rada luke i
financijski izvještaj

5\. donosi lučke tarife

6\. daje koncesiju za obavljanje lučkih djelatnosti

7\. donosi odluku o posebnoj upotrebi na lučkom području

8\. imenuje i razrješava ravnatelja

9\. imenuje stručnu komisiju za izbor ravnatelja

10\. donosi opće akte županijske lučke uprave

11\. osniva stručno povjerenstvo za koncesije

12\. osniva radna tijela za obavljanje i praćenje poslova iz njegova
djelokruga te imenuje i razrješava njihove članove

13\. obavlja i druge poslove u skladu s ovim Zakonom i statutom
županijske lučke uprave.

\(3\) Upravno vijeće donosi statut županijske lučke uprave iz stavka 2.
točke 1. ovoga članka uz prethodnu suglasnost osnivača.

Sastav i način imenovanja Upravnog vijeća

Članak 118.

\(1\) Upravno vijeće županijske lučke uprave ima predsjednika i četiri
člana koje imenuje i razrješava izvršno tijelo jedinice područne
(regionalne) samouprave, s time da predsjednika i dva člana izvršno
tijelo jedinice područne (regionalne) samouprave imenuje samostalno,
jednog člana na prijedlog Ministarstva, a jednog na prijedlog svih
jedinica lokalne samouprave na čijem području se nalaze luke kojima
upravlja županijska lučka uprava.

\(2\) Prava i obveze članova upravnog vijeća, način njihova rada i
donošenja odluka uređuju se statutom i općim aktima županijske lučke
uprave.

Ravnatelj

Članak 119.

\(1\) Ravnatelj je poslovodni i stručni voditelj županijske lučke
uprave.

\(2\) Ravnatelj organizira i vodi poslovanje županijske lučke uprave,
predstavlja i zastupa županijsku lučku upravu te je odgovoran za
zakonitost rada županijske lučke uprave.

Način imenovanja ravnatelja

Članak 120.

\(1\) Ravnatelja na temelju javnog natječaja i zapisnika stručne
komisije imenuje Upravno vijeće.

\(2\) Za ravnatelja može se imenovati osoba koja ispunjava uvjete
propisane statutom županijske lučke uprave.

\(3\) Mandat ravnatelja je četiri godine.

\(4\) Ista osoba može se ponovno imenovati za ravnatelja.

\(5\) Postupak imenovanja ravnatelja podrobnije se utvrđuje statutom
županijske lučke uprave.

\(6\) Ravnatelj može imati pomoćnika.

\(7\) Ravnatelj je za svoj rad odgovoran Upravnom vijeću i izvršnom
tijelu jedinice područne (regionalne) samouprave.

Dužnosti ravnatelja

Članak 121.

\(1\) Ravnatelj s predsjednikom Upravnog vijeća županijske lučke uprave
zaključuje ugovor o radu.

\(2\) Dužnosti ravnatelja su:

1\. izvršava opće akte i druge odluke Upravnog vijeća te prati njihovu
provedbu

2\. predlaže Upravnom vijeću opće akte

3\. predlaže Upravnom vijeću četverogodišnji plan razvoja luke

4\. predlaže Upravnom vijeću godišnji plan rada luke s financijskim
planom

5\. predlaže Upravnom vijeću izvještaj o ostvarenju godišnjeg plana rada
luke i financijski izvještaj

6\. predlaže Upravnom vijeću županijske lučke uprave ustroj, potreban
broj i sastav stručno-tehničkog osoblja te raspis javnog natječaja za
zapošljavanje

7\. odlučuje o zasnivanju i prestanku radnog odnosa te zaključuje
ugovore o radu stručno-tehničkog osoblja, a na temelju provedenog javnog
natječaja

8\. redovito izvješćuje Upravno vijeće o stanju u luci, lučkim
kapacitetima, stanju podgradnje i nadgradnje

9\. usklađuje rad koncesionara na lučkom području

10\. nadzire izvršavanje preuzetih obveza na temelju koncesija i posebne
upotrebe

11\. unosi podatke o koncesiji i posebnoj upotrebi u Jedinstvenu
nacionalnu bazu podataka pomorskog dobra Republike Hrvatske

12\. unosi podatke o koncesijama i posebnoj upotrebi u Upisnik koncesija

13\. obavlja druge poslove u skladu s ovim Zakonom, statutom i općim
aktima županijske lučke uprave.

Razrješenje ravnatelja

Članak 122.

\(1\) Ravnatelj može biti razriješen prije isteka vremena na koje je
imenovan.

\(2\) Upravno vijeće dužno je razriješiti ravnatelja u slučajevima
propisanima propisom kojim se uređuju ustanove.

\(3\) Prije donošenja odluke o razrješenju ravnatelju se mora dati
mogućnost da se izjasni o razlozima za razrješenje.

Financiranje županijske lučke uprave

Članak 123.

\(1\) Prihodi županijske lučke uprave jesu:

1\. lučke tarife

2\. prihod od koncesije na lučkom području

3\. prihod od posebne upotrebe na lučkom području

4\. sredstva iz proračuna osnivača

5\. sredstva iz državnog proračuna

6\. bespovratne potpore iz strukturnih fondova Europske unije

7\. ostali prihodi u skladu s ovim Zakonom i općim aktima županijske
lučke uprave.

\(2\) Sredstvima iz stavka 1. točke 5. ovoga članka županijska lučka
uprava može financirati samo izgradnju i održavanje lučke podgradnje.

\(3\) Sredstva iz stavka 1. točaka 1. do 4., 6. i 7. ovoga članka
pripadaju u cijelosti županijskoj lučkoj upravi na čijem području se
ubiru i namijenjena su za:

1\. izgradnju i održavanje lučke nadgradnje i podgradnje

2\. opremanje luke opremom za zaštitu mora od onečišćenja s brodova

3\. održavanje dubine u luci i na sidrištu luke

4\. troškove poslovanja županijske lučke uprave.

Lučke tarife

Članak 124.

\(1\) Županijska lučka uprava naplaćuje jedinstvenu lučku tarifu koja se
sastoji od lučke pristojbe i lučke naknade za pruženu uslugu prema
članku 116. stavku 2. ovoga Zakona.

\(2\) Lučke tarife donosi županijska lučka uprava i javno se objavljuju
na službenim mrežnim stranicama, a u skladu s njezinim općim aktima, a
potom u neizmijenjenom obliku na oglasnoj ploči.

\(3\) Lučke tarife stupaju na snagu istekom osmoga dana od dana objave u
skladu sa stavkom 2. ovoga članka.

\(4\) Lučke pristojbe ne plaćaju hrvatski ratni brodovi i brodice te
hrvatski javni brodovi i brodice.

Nalog za plaćanje lučke tarife

Članak 125.

\(1\) Lučke tarife plaćaju se na temelju naloga za plaćanje.

\(2\) Županijska lučka uprava dužna je samostalno naplaćivati lučke
tarife.

\(3\) Nalog za plaćanje lučke tarife ovršna je isprava na čije izdavanje
se primjenjuju odredbe propisa o ovrsi.

\(4\) Nalog za plaćanje lučke tarife sadrži nalog obvezniku plaćanja
lučke tarife da utvrđeni iznos tarife u određenom roku uplati na račun
županijske lučke uprave, kao i nalog Financijskoj agenciji za provedbu
ovrhe na novčanim sredstvima obveznika plaćanja lučke pristojbe sa svih
njegovih računa i oročenih novčanih sredstava prema odredbama propisa
kojim se uređuje provedba ovrhe na novčanim sredstvima, ako obveznik ne
plati dužnu pristojbu.

\(5\) Ministar pravilnikom propisuje kriterije za određivanje iznosa
lučkih tarifa i najviše iznose lučkih tarifa te sadržaj i obrazac naloga
za plaćanje lučke tarife.

Koncesija za obavljanje lučke djelatnosti

Članak 126.

\(1\) Županijska lučka uprava iznimno daje koncesiju na lučkom području
na rok do 20 godina u postupku propisanom ovim Zakonom za:

1\. prihvat i predaju svih vrsta otpada s pomorskih objekata

2\. opskrbu plovnih objekata gorivom

3\. lučko tegljenje i potiskivanje

4\. izgradnju i gospodarsko korištenje nove infrastrukture

5\. servisne djelatnosti za plovne objekte

6\. privez i odvez plovnih i plutajućih objekata

7\. pomoćne lučke djelatnosti iz članka 107. stavka 3. ovoga Zakona

8\. privremeno gospodarsko korištenje dijela luke otvorene za javni
promet.

\(2\) Županijska lučka uprava će brodarima koji obavljaju linijski
obalni putnički pomorski promet na zahtjev dodijeliti koncesiju za
postavljanje i/ili gospodarsko korištenje objekta za prodaju karata, u
postupku propisanom člankom 64. ovoga Zakona.

\(3\) Odlukom o koncesiji županijska lučka uprava dužna je propisati
najviše iznose lučkih naknada koje je koncesionar ovlašten naplaćivati
za usluge pružene na lučkom području danom u koncesiju te predvidjeti
način i rokove izmjene iznosa lučkih naknada.

\(4\) Poslove iz stavka 1. ovoga članka županijska lučka uprava obavlja
kao javnu ovlast.

Dijelovi luka otvorenih za javni promet županijskog i lokalnog značaja

Članak 127.

\(1\) Lučko područje luke županijskog i lokalnog značaja obuhvaća
područje koje se dijeli na operativni dio luke, komunalni dio luke,
ribarski dio luke (ribarska luka), nautički dio luke, sidrište luke,
sportski dio luke, dio luke za opskrbu gorivom i servisni dio.

\(2\) Pri određivanju namjene pojedinog dijela luke županijskog i
lokalnog značaja osigurava se prije svega operativni dio luke, prikladan
za potrebe linijskog obalnog pomorskog prometa, a potom komunalni i
ribarski dio luke čime se zadovoljava javna funkcija luke.

\(3\) Namjena ostalog područja luke određuje se sukladno mogućnostima i
potrebama gravitirajućih plovila.

\(4\) Grafički prikaz s namjenom pojedinog dijela luke mora biti javno
objavljen i dostupan korisnicima luke.

\(5\) Ministar pravilnikom propisuje kriterije za određivanje namjene
pojedinog dijela luke otvorene za javni promet županijskog i lokalnog
značaja i uvijete za dobivanje i korištenje veza.

Operativni dio luke otvorene za javni promet

Članak 128.

\(1\) Operativni dio luke otvorene za javni promet je dio luke
namijenjen pristajanju brodova u javnom prijevozu u linijskom obalnom
pomorskom prometu, brodova i brodica koji prevoze teret radi ukrcaja i
iskrcaja, brodova i brodica za povremeni prijevoz putnika te jahti u
svrhu ukrcaja i iskrcaja putnika i osoba.

\(2\) Na operativnom dijelu luke otvorene za javni promet može se
odrediti iskrcajno mjesto za ribarska plovila sukladno posebnom propisu.

Komunalni dio luke otvorene za javni promet

Članak 129.

\(1\) Komunalni dio luke otvorene za javni promet dio je luke otvorene
za javni promet namijenjen za stalni vez brodova i brodica.

\(2\) Komunalni dio luke otvorene za javni promet dijeli se na dio luke
namijenjen za stalni vez brodova i brodica registriranih za gospodarstvo
i dio luke namijenjen za stalni vez brodica registriranih za osobne
potrebe.

\(3\) Na komunalnom dijelu luke otvorene za javni promet namijenjenom za
gospodarstvo dozvoljeno je obavljanje djelatnosti ukrcaja i iskrcaja
osoba i robe i/ili iznajmljivanje plovnog objekta, sukladno namjeni
broda ili brodice za koji je ugovor o stalnom vezu zaključen.

\(4\) Županijska lučka uprava može sklopiti ugovor o stalnom vezu
isključivo s vlasnikom plovnog objekta za plovni objekt, koji pretežito
boravi na tom području i upisan je na području nadležne lučke kapetanije
ili ispostave.

\(5\) Prednost za dobivanje jednog stalnog veza imaju vlasnici plovnih
objekata koji imaju prebivalište odnosno sjedište na području jedinice
lokalne samouprave u kojoj se luka nalazi.

\(6\) Prilikom dodjele pojedinog stalnog veza na komunalnom dijelu luke
otvorene za javni promet potrebno je voditi brigu o dužini i namjeni
plovila te ista plovila prema tim kriterijima i grupirati.

\(7\) Županijska lučka uprava dužna je javno objaviti listu sklopljenih
ugovora o stalnom vezu i listu čekanja, koje liste sadrže podatak o
imenu ili registarskoj oznaci plovnog objekta i njegovu vlasniku.

Nautički dio luke otvorene za javni promet

Članak 130.

Nautički dio luke otvorene za javni promet dio je luke namijenjen za vez
brodova, velikih putničkih jahti, jahti i brodica.

Ribarski dio luke otvorene za javni promet (ribarska luka)

Članak 131.

\(1\) Ribarski dio luke otvorene za javni promet (ribarska luka) dio je
luke namijenjen za vez ribarskih brodova i brodica, a sastoji se od
operativne obale i stalnog veza za ribarske brodove i brodice.

\(2\) Operativna obala iz stavka 1. ovoga članka namijenjena je
isključivo za ukrcaj, iskrcaj i prekrcaj ulova ribe i drugih morskih
organizama ili njihovih proizvoda iz gospodarskog ribolova na moru.

\(3\) Odluku o proglašenju operativne obale iz stavka 1. ovoga članka,
određivanju njezinih granica i radnog vremena te ostale uvjete i način
korištenja donosi Vlada Republike Hrvatske u skladu s posebnim propisom.

\(4\) Operativna obala iz stavka 1. ovoga članka mora biti posebno
označena.

\(5\) Uz svako iskrcajno mjesto na operativnoj obali iz stavka 1. ovoga
članka potrebno je navesti podatke koji moraju biti javno dostupni
sukladno posebnom propisu.

\(6\) Županijska lučka uprava može sklopiti ugovor o stalnom vezu
isključivo s vlasnikom ribarskog broda/brodice, koji pretežito boravi na
tom području i upisan je na području nadležne lučke kapetanije ili
ispostave.

\(7\) Prednost za dobivanje jednog veza u ribarskom dijelu luke otvorene
za javni promet ima vlasnik ribarskog broda/brodice koji ima
prebivalište odnosno sjedište na području jedinice lokalne samouprave u
kojoj se luka nalazi.

Sportski dio luke otvorene za javni promet

Članak 132.

Sportski dio luke dio je luke namijenjen za vez, dizanje i spuštanje
brodica te ostalih plovila za sportska natjecanja, a koja su u
vlasništvu pravnih osoba u sustavu sporta, neovisno o njihovu
organizacijskom obliku, koje se bave sportovima na ili u moru, i
njihovih članova, te za korištenje suprastrukture za pohranjivanje tih
plovila i opreme za sport.

Servisni dio luke otvorene za javni promet

Članak 133.

\(1\) Servisni dio luke dio je luke namijenjen za dizanje, spuštanje i
izvlačenje brodica te ostalih plovila radi obavljanja djelatnosti
servisiranja plovnih objekata.

\(2\) Na servisnom dijelu luke mogu biti najviše tri privezna mjesta za
pristajanje plovila radi servisa.

Način određivanja namjene dijelova luke otvorene za javni promet

Članak 134.

Namjena dijelova luke županijskog i lokalnog značaja te način njihova
korištenja i označavanja uređuje se pravilnikom o redu u luci sukladno
članku 164. ovoga Zakona, a u skladu s pravilnikom iz članka 127. stavka
5. ovoga Zakona.

Primjena odredaba na luke otvorene za javni promet od županijskog i
lokalnog značaja

Članak 135.

Na sva pitanja koja se odnose na luke otvorene za javni promet od
županijskog i lokalnog značaja, koja nisu uređena u ovoj glavi ovoga
Zakona, odgovarajuće se primjenjuju odredbe ovoga Zakona o lukama
otvorenim za javni promet od osobitog (međunarodnog) gospodarskog
interesa za Republiku Hrvatsku.

#### GLAVA III. LUKA POSEBNE NAMJENE

Podjela luka posebne namjene

Članak 136.

Luka posebne namjene može biti:

1\. vojna luka

2\. brodogradilišna luka

3\. industrijska luka

4\. ribarska luka

5\. luka nautičkog turizma

6\. sportska luka

7\. luka za opskrbu plovnih objekata gorivom.

Vojna luka

Članak 137.

\(1\) Vojna luka je luka namijenjena isključivo za pristajanje, sidrenje
i zaštitu hrvatskih ratnih brodova i brodica, hrvatskih javnih brodova i
brodica i stranih ratnih brodova, u skladu s posebnim propisima.

\(2\) Lukom iz stavka 1. ovoga članka upravlja ministarstvo nadležno za
poslove obrane.

\(3\) Vojna luka osniva se odlukom Vlade Republike Hrvatske o vojnim
područjima na pomorskom dobru iz članka 28. stavka 1. ovoga Zakona.

\(4\) Iznimno od stavka 1. ovoga članka, ministarstvo nadležno za
poslove obrane može odobriti uplovljavanje u vojne luke i trgovačkih
brodova radi osiguranja opskrbe vojnih postrojbi ili osiguranja robnih
rezervi ili drugih potreba od značaja za obranu i sigurnost zemlje.

\(5\) U slučaju iz stavka 4. ovoga članka ministarstvo nadležno za
poslove obrane mora osigurati da luka udovoljava svim standardima
sigurnosti plovidbe, sigurnosne zaštite i zaštite mora od onečišćenja s
brodova propisanima međunarodnim i nacionalnim propisima za luke
otvorene za međunarodni promet.

Brodogradilišna luka

Članak 138.

\(1\) Brodogradilišna luka je luka namijenjena obavljanju gospodarskih
djelatnosti koje su u funkciji gradnje, popravka i održavanja pomorskih
objekata.

\(2\) Koncesija za gospodarsko korištenje brodogradilišne luke može se
dati samo gospodarskim subjektima koji su registrirani za obavljanje
gradnje i/ili popravka i/ili održavanja pomorskih objekata.

Industrijska luka

Članak 139.

Industrijska luka je luka namijenjena ukrcaju, iskrcaju, prekrcaju i
skladištenju ili daljnjem transportu tereta koji koncesionar koristi za
vlastitu proizvodnju i/ili obradu i/ili preradu u obavljanju
registrirane djelatnosti i za potrebe proizvodnog procesa koncesionara.

Ribarska luka

Članak 140.

\(1\) Ribarska luka, koja nije dio luke otvorene za javni promet, je
luka namijenjena isključivo za prihvat, čuvanje i održavanje ribarskih
plovila, ribarskih alata i opreme te za ukrcaj, iskrcaj, prekrcaj i
skladištenje ulova ribe i drugih morskih organizama ili njihovih
proizvoda iz gospodarskog ribolova na moru.

\(2\) Koncesija za izgradnju i gospodarsko korištenje ribarske luke može
se dati samo gospodarskim subjektima i zajednicama tih subjekata koji su
upisani u Registar subjekta u ribarstvu sukladno zakonu kojim se uređuje
morsko ribarstvo.

Luka nautičkog turizma

Članak 141.

Luka nautičkog turizma je luka namijenjena za prihvat, smještaj i
održavanje plovila te je opremljena za pružanje usluga korisnicima i
plovilima, a u poslovnom, građevinskom i funkcionalnom pogledu čini
jedinstvenu cjelinu.

Sportska luka

Članak 142.

\(1\) Sportska luka je luka namijenjena pristajanju, čuvanju i
održavanju brodica, upisanih u hrvatski Upisnik brodova s namjenom za
osobne potrebe, u vlasništvu članova i koncesionara sportske luke.

\(2\) Koncesija za sportsku luku daje se pravnim osobama u sustavu
sporta, neovisno o njihovu organizacijskom obliku, koje se bave
sportovima na ili u moru i koje imaju aktivne natjecatelje u najmanje
tri dobne kategorije.

\(3\) Koncesionar koji je dobio koncesiju za sportsku luku ovlašten je
na kopnenom dijelu luke pružati usluge održavanja brodica, ugostiteljske
usluge, uslugu dizanja i spuštanja brodica, uslugu smještaja sportaša,
uslugu prodaje opreme za plovila i sportska natjecanja te drugo u
funkciji razvoja sporta i u skladu s prostornim planom.

\(4\) Koncesionar koji je dobio koncesiju za sportsku luku dužan je
ostvareni prihod namjenski koristiti za razvoj sporta te održavanje i
unaprjeđenje lučke suprastrukture i infrastrukture, bez ostvarivanja
dobiti.

Luka za opskrbu plovnih objekata gorivom

Članak 143.

Luka za opskrbu plovnih objekata gorivom je luka namijenjena pristajanju
i opskrbi gorivom plovnih objekata i vozila, a po svom smještaju
predstavlja zasebnu lučku cjelinu.

#### GLAVA IV. SIDRIŠTE

Prirodno morsko sidrište

Članak 144.

\(1\) Prirodno morsko sidrište je dio morskog akvatorija potpuno
očuvanih prirodnih karakteristika, izvan zaštićenih područja, a služi za
sigurno sidrenje i označeno je na nautičkim kartama i službenim
pomorskim publikacijama.

\(2\) Prirodno sidrište je u općoj upotrebi te se sidrenje ne može
naplaćivati.

Nautičko sidrište

Članak 145.

\(1\) Nautičko sidrište je dio morskog akvatorija opremljeno napravama
za sidrenje, a gospodarski se koristi putem koncesije sukladno ovom
Zakonu.

\(2\) Obuhvat nautičkog sidrišta određuje se odlukom o koncesiji vodeći
računa o nesmetanoj plovidbi i nesmetanom pristupu obali, a može imati
jedan interventni vez na obali.

\(3\) Obuhvat nautičkog sidrišta mora biti vidljivo i jasno označen, a
sidreni sustav mora posjedovati ateste, sve sukladno propisima kojima se
uređuje sigurnost plovidbe.

\(4\) Koncesionar nautičkog sidrišta odgovara za sigurnost i red na
sidrištu, dužan je prihvatiti komunalni otpad s plovila, a može pružati
i ostale usluge nautičarima sukladno ugovoru o koncesiji i ovom Zakonu.

\(5\) Koncesionar nautičkog sidrišta iz stavka 1. ovoga članka dužan je
donijeti i primjenjivati Plan za prihvat i rukovanje otpadom na
sidrištu, sukladno propisu kojim se uređuje prihvat i rukovanje otpadom
u luci.

#### GLAVA V. PRIVEZIŠTE

Privezište

Članak 146.

\(1\) Privezište čini nedjeljivi prostor upotrebljive obale duljine do
50 metara s pripadajućim sidrenim sustavom i dio morskog akvatorija,
koje služi za privez brodica i jahti, a gospodarski se koristi na
temelju koncesije sukladno odredbama ovoga Zakona.

\(2\) Na privezištu iz stavka 1. ovoga članka mogu se pružati usluge
opskrbe plovila (voda, električna energija i sl.), a koncesionar je
dužan naplatiti vez i prihvatiti komunalni otpad s plovila.

\(3\) Koncesionar privezišta iz stavka 1. ovoga članka dužan je donijeti
i primjenjivati Plan za prihvat i rukovanje otpadom na privezištu,
sukladno propisu kojim se uređuje prihvat i rukovanje otpadom u luci.

Servisno privezište

Članak 147.

\(1\) Servisno privezište čini nedjeljivi prostor upotrebljive obale
duljine do 50 metara opremljeno opremom za dizanje, spuštanje i
izvlačenje plovila na koji se naslanja kopneni dio privezišta maksimalne
površine 1000 metara četvornih te dio morskog akvatorija, koje služi
obavljanju djelatnosti servisiranja plovnih objekata i namijenjeno je za
pristajanje plovila radi servisa, a gospodarski se koristi na temelju
koncesije sukladno odredbama ovoga Zakona.

\(2\) Na servisnom privezištu ne smije se naplatiti vez, a pristajati
smiju isključivo plovila radi servisa.

\(3\) Koncesionar servisnog privezišta iz stavka 1. ovoga članka dužan
je donijeti i primjenjivati Plan za prihvat i rukovanje otpadom na
servisnom privezištu, sukladno propisu kojim se uređuje prihvat i
rukovanje otpadom u luci.

Privremeno pontonsko privezište

Članak 148.

\(1\) Privremeno pontonsko privezište čini nedjeljivi prostor do 50
metara upotrebljive obale s pripadajućim sidrenim sustavom i dio morskog
akvatorija, koji služi za privez brodica i jahti, a kojim se ne obavlja
djelatnost na pomorskom dobru, nego služi obavljanju ugostiteljske
djelatnosti u ugostiteljskom objektu koji je razvrstan kao restoran ili
konoba sukladno posebnom propisu i smješten je uz pomorsko dobro, ako
pristup gostiju tom objektu nije moguć na drugi način osim morskim putem
ili cestovnim putem nije moguća opskrba objekta niti pristup gostiju.

\(2\) Koncesija za privremeno pontonsko privezište iz stavka 1. ovoga
članka može se dati iznimno ako su kumulativno ispunjeni sljedeći
uvjeti:

1\. da se ugostiteljska djelatnost obavlja iz ugostiteljskog objekta
razvrstanog kao restoran ili konoba sukladno posebnom propisu

2\. da je ugostiteljski objekt smješten uz pomorsko dobro

3\. da pristup gostiju ugostiteljskom objektu nije moguć na drugi način
osim morskim putem ili cestovnim putem nije moguća opskrba objekta niti
pristup gostiju

4\. da ugostiteljski objekt ima važeće rješenje o udovoljavanju
minimalnim uvjetima za restoran ili konobu

5\. da privremeno pontonsko privezište bude postavljeno najduže šest
mjeseci u jednoj kalendarskoj godini, s time da je ugostitelj dužan sam
ukloniti i spremiti pontonski objekt

6\. da privremeno pontonsko privezište ima potvrdu o tipskom odobrenju i
odobrenju sidrenog sustava izdanom od Hrvatskog registra brodova

7\. da nema zapreka s osnove sigurnosti plovidbe što se dokazuje
prethodno pribavljenim rješenjem nadležne lučke kapetanije o uvjetima
sigurnosti plovidbe radi postavljanja privremenog pontona.

\(3\) Na privezištu iz stavka 1. ovoga članka ne smije se naplatiti vez,
a koncesionar je dužan prihvatiti komunalni otpad s plovila.

\(4\) Koncesionar privezišta iz stavka 1. ovoga članka dužan je donijeti
i primjenjivati Plan za prihvat i rukovanje otpadom na privezištu,
sukladno propisu kojim se uređuje prihvat i rukovanje otpadom u luci.

### DIO ŠESTI RED NA POMORSKOM DOBRU I RED U LUCI

#### GLAVA I. RED NA POMORSKOM DOBRU

Odluka o redu na pomorskom dobru i na pomorskom dobru unutar zaštićenog
dijela prirode

Članak 149.

\(1\) Red na pomorskom dobru je cjelovit sustav mjera i radnji kojima se
osigurava zaštita i održavanje pomorskog dobra u općoj upotrebi.

\(2\) Održavanje reda na pomorskom dobru financira se iz sredstava za
upravljanje pomorskim dobrom koja su prihod jedinice lokalne samouprave
i iz vlastitih sredstava jedinice lokalne samouprave odnosno iz
sredstava koja su prihod javne ustanove za zaštićene dijelove prirode.

\(3\) U svrhu održavanja reda na pomorskom dobru na prijedlog izvršnog
tijela jedinice lokalne samouprave odnosno ravnatelja javne ustanove za
zaštićene dijelove prirode, predstavničko tijelo jedinice lokalne
samouprave odnosno upravno vijeće javne ustanove za zaštićene dijelove
prirode donosi odluku o redu na pomorskom dobru odnosno odluku o
pomorskom redu unutar zaštićenog dijela prirode.

\(4\) Odlukom iz stavka 3. ovoga članka propisuje se:

1\. način uređenja i korištenja pomorskog dobra u općoj upotrebi za
gospodarske i druge svrhe, građenje građevina koje se prema posebnim
propisima grade bez građevinske dozvole i glavnog projekta te održavanje
reda na pomorskom dobru u općoj upotrebi

2\. održavanje čistoće i čuvanje površina pomorskog dobra u općoj
upotrebi

3\. osiguranje nesmetanog prolaska duž pomorskog dobra.

\(5\) Odlukom iz stavka 3. ovoga članka propisuju se mjere za provođenje
mjera za održavanje reda na pomorskom dobru koje poduzima pomorski redar
odnosno čuvar prirode zakonom zaštićenih područja prirode, obveze
pravnih i fizičkih osoba i prekršajne odredbe.

\(6\) Odlukom iz stavka 3. ovoga članka mora se osigurati mogućnost
korištenja površina pomorskog dobra u općoj upotrebi na način koji
omogućava kretanje osoba s posebnim potrebama.

\(7\) Sve osobe na pomorskom dobru u općoj upotrebi dužne su pridržavati
se odluke o redu na pomorskom dobru iz stavka 3. ovoga članka.

Upravno tijelo jedinice lokalne samouprave i čuvarska služba zakonom
zaštićenog dijela prirode

Članak 150.

\(1\) Poslove provedbe reda na pomorskom dobru obavlja upravno tijelo
jedinice lokalne samouprave određeno općim aktom predstavničkog tijela
jedinice lokalne samouprave o ustroju upravnih tijela (u daljnjem
tekstu: upravno tijelo jedinice lokalne samouprave) odnosno čuvarska
služba zakonom zaštićenog dijela prirode.

\(2\) Upravno tijelo jedinice lokalne samouprave odnosno čuvarska služba
zakonom zaštićenog dijela prirode iz stavka 1. ovoga članka odnosno
javna ustanova u provedbi reda na pomorskom dobru obavlja poslove:

1\. nadzora nad provedbom odluke o redu na pomorskom dobru

2\. druge poslove određene odlukom o redu na pomorskom dobru.

Pomorski redari i čuvari zakonom zaštićenog dijela prirode

Članak 151.

\(1\) Poslove nadzora koje na temelju ovoga Zakona obavlja upravno
tijelo jedinice lokalne samouprave odnosno čuvarska služba zakonom
zaštićenog dijela prirode provode pomorski redari, ovlašteni službenici
tog tijela (u daljnjem tekstu: pomorski redari) odnosno čuvari
zaštićenog dijela prirode.

\(2\) Pomorski redari odnosno čuvari zakonom zaštićenog dijela prirode
imaju ovlasti obavljanja nadzora propisane ovim Zakonom i odlukom o redu
na pomorskom dobru.

Stjecanje i gubitak ovlaštenja za obavljanje poslova pomorskog redara

Članak 152.

\(1\) Pomorski redar odnosno čuvar zaštićenog dijela prirode stječe i
gubi ovlaštenje za obavljanje poslova nadzora pomorskog dobra u općoj
upotrebi na temelju rješenja koje donosi Ministarstvo u postupku i na
način propisan odredbama ovoga Zakona.

\(2\) Rješenje kojim pomorski redar odnosno čuvar zakonom zaštićenog
dijela prirode stječu ovlaštenje za obavljanje poslova nadzora pomorskog
dobra u općoj upotrebi Ministarstvo donosi na zahtjev izvršnog tijela
jedinice lokalne samouprave odnosno ravnatelja javne ustanove za
zaštićene dijelove prirode.

\(3\) Zahtjevu iz stavka 2. ovoga članka prilaže se preslika rješenja o
rasporedu na radno mjesto pomorskog redara odnosno preslika ugovora o
radu čuvara zaštićenog dijela prirode za kojeg se ovlaštenje traži te
važeća potvrda o uspješno završenom stručnom osposobljavanju kojom se
dokazuje osposobljenost pomorskog redara odnosno čuvara zakonom
zaštićenog dijela prirode za obavljanje poslova nadzora pomorskog dobra
u općoj upotrebi.

\(4\) Ministarstvo će na zahtjev izvršnog tijela jedinice lokalne
samouprave odnosno ravnatelja javne ustanove za zaštićene dijelove
prirode ili po službenoj dužnosti ukinuti rješenje kojim je pomorski
redar odnosno čuvar zaštićenih dijelova prirode stekao ovlaštenje za
obavljanje određenih poslova nadzora pomorskog dobra u općoj upotrebi u
sljedećim slučajevima:

1\. zbog prestanka službe pomorskog redara odnosno prestanka radnog
odnosa čuvara zaštićenog dijela prirode

2\. zbog udaljenja iz službe pomorskog redara odnosno čuvara zaštićenog
dijela prirode

3\. zbog premještaja pomorskog redara odnosno čuvara zaštićenog dijela
prirode na drugo radno mjesto

4\. u drugim slučajevima kada je to propisano ovim Zakonom i propisima
donesenim na temelju ovoga Zakona.

\(5\) Protiv rješenja Ministarstva donesenog na temelju odredbi ovoga
članka žalba nije dopuštena, ali se može pokrenuti upravni spor.

Stručno osposobljavanje pomorskih redara i čuvara zaštićenih dijelova
prirode

Članak 153.

\(1\) Stručno osposobljavanje pomorskih redara odnosno čuvara zaštićenih
dijelova prirode za obavljanje poslova nadzora pomorskog dobra u općoj
upotrebi organizira i provodi Ministarstvo, a troškove tog
osposobljavanja snosi jedinica lokalne samouprave odnosno javna ustanova
za zaštićene dijelove prirode.

\(2\) Troškovi stručnog osposobljavanja iz stavka 1. ovoga članka
uključuju materijalne troškove za njegovo održavanje te naknadu osobama
koje ga provode.

\(3\) Ministar donosi odluku o iznosu participacije za sudjelovanje na
stručnom osposobljavanju iz stavka 1. ovoga članka te iznosu naknade za
one koji ga provode.

\(4\) Ministarstvo izdaje potvrdu o uspješno završenom stručnom
osposobljavanju kojom se dokazuje osposobljenost pomorskog redara
odnosno čuvara za zaštićene dijelove prirode za obavljanje poslova
nadzora pomorskog dobra u općoj upotrebi.

\(5\) Ministar pravilnikom propisuje program i način provođenja stručnog
osposobljavanja za obavljanje poslova nadzora pomorskog dobra u općoj
upotrebi, a provode ga inspektori pomorskog dobra i drugi ovlašteni
službenici Ministarstva i lučkih kapetanija.

Broj pomorskih redara u jedinici lokalne samouprave i javnoj ustanovi za
zaštićene dijelove prirode

Članak 154.

\(1\) Jedinice lokalne samouprave odnosno javne ustanove za zaštićene
dijelove prirode dužne su imati barem jednog pomorskog redara.

\(2\) Jedinice lokalne samouprave mogu ugovorom ustrojiti zajedničko
obavljanje poslova pomorskog redara.

\(3\) Javna ustanova koja upravlja zaštićenim područjem dužna je imat
barem jednog čuvara prirode osposobljenog za poslove nadzora pomorskog
dobra u općoj upotrebi.

Službena iskaznica i odora pomorskog redara

Članak 155.

\(1\) Pomorski redar mora imati najmanje gimnazijsko srednjoškolsko
obrazovanje ili četverogodišnje strukovno srednjoškolsko obrazovanje.

\(2\) Pomorski redar u obavljanju službene dužnosti nosi službenu odoru
i ima službenu iskaznicu.

\(3\) Izgled službene odore te izgled i sadržaj službene iskaznice
pomorskog

redara propisuje predstavničko tijelo jedinice lokalne samouprave
odlukom.

\(4\) Odredbe ovoga članka ne odnose se na čuvare zaštićenih dijelova
prirode koji obavljaju poslove nadzora pomorskog dobra u općoj upotrebi
unutar zaštićenih dijelova prirode, a nose službenu odoru, iskaznicu i
značku čuvara prirode prema posebnom propisu.

Nadzor nad provedbom odluke o redu na pomorskom dobru

Članak 156.

\(1\) U provedbi nadzora nad provedbom odluke o redu na pomorskom dobru
pomorski redar odnosno čuvar zaštićenog dijela prirode ovlašten je:

1\. zatražiti i pregledati isprave (osobna iskaznica, putovnica, izvod
iz sudskog registra i sl.) na temelju kojih može utvrditi identitet
stranke ili zakonskog zastupnika stranke, kao i drugih osoba nazočnih
prilikom nadzora

2\. uzimati izjave od odgovornih osoba radi pribavljanja dokaza o
činjenicama koje se ne mogu izravno utvrditi, kao i od drugih osoba
nazočnih prilikom nadzora

3\. zatražiti pisanim putem od stranke točne i potpune podatke i
dokumentaciju potrebnu u nadzoru

4\. prikupljati dokaze i utvrđivati činjenično stanje na vizualni i
drugi odgovarajući način (fotografiranjem, snimanjem kamerom,
videozapisom i sl.)

5\. obavljati i druge radnje u svrhu provedbe nadzora.

\(2\) U provedbi nadzora nad provedbom odluke o redu na pomorskom dobru
pomorski redar odnosno čuvar zaštićenog dijela prirode ima pravo i
obvezu rješenjem ili na drugi propisani način narediti fizičkim i
pravnim osobama mjere za održavanje reda propisane odlukom o redu na
pomorskom dobru.

\(3\) Optužni prijedlog za prekršaj propisan ovim Zakonom ili odlukom o
redu na pomorskom dobru koji u nadzoru utvrdi pomorski redar odnosno
čuvar zaštićenog dijela prirode podnosi upravno tijelo jedinice lokalne
samouprave odnosno ovlaštena osoba ili ravnatelj javne ustanove za
zaštićene dijelove prirode.

\(4\) Optužni prijedlog za prekršaj propisan ovim Zakonom ili odlukom o
redu na pomorskom dobru koji u nadzoru utvrdi čuvar zaštićenog dijela
prirode podnosi ravnatelj javne ustanove koja upravlja zaštićenim
područjem.

Neometan rad pomorskih redara i čuvara zaštićenih dijelova prirode

Članak 157.

\(1\) Javnopravna tijela te pravne i fizičke osobe obvezne su pomorskom
redaru odnosno čuvaru zaštićenih dijelova prirode, bez naknade za rad i
troškove, u roku koji im odredi, omogućiti provedbu nadzora i osigurati
uvjete za neometan rad u okviru njegovih ovlaštenja.

\(2\) Upravno tijelo jedinice lokalne samouprave odnosno ovlaštena osoba
ili ravnatelj javne ustanove za zaštićene dijelove prirode ovlašten je
zatražiti pomoć policije ako se prilikom izvršenja rješenja otpor
osnovano očekuje.

Pokretanje upravnog postupka zbog povrede odluke o redu na pomorskom
dobru

Članak 158.

\(1\) Kada pomorski redar odnosno čuvar prirode zaštićenog dijela
prirode utvrdi povredu propisa čije izvršenje je ovlašten nadzirati,
obvezan je po službenoj dužnosti pokrenuti upravni postupak i narediti
odgovarajuće mjere u skladu s odlukom o redu na pomorskom dobru.

\(2\) Kada pomorski redar odnosno čuvar zakonom zaštićenog dijela
prirode utvrdi da nije povrijeđen propis čije izvršenje je ovlašten
nadzirati, pa stoga nema uvjeta za pokretanje upravnog postupka, pisanim
putem će o tome obavijestiti poznatog prijavitelja u roku od osam dana
od dana utvrđenja činjeničnog stanja.

Naredba pomorskog redara i čuvara zaštićenog dijela prirode

Članak 159.

\(1\) Mjere za održavanje reda na pomorskom dobru propisane odlukom o
redu na pomorskom dobru pomorski redar odnosno čuvar zaštićenog dijela
prirode naređuje rješenjem osobi koja je povrijedila odluku odnosno
osobi koja je obvezna otkloniti utvrđenu povredu.

\(2\) Ako se osoba iz stavka 1. ovoga članka ne može utvrditi, rješenje
se donosi protiv nepoznate osobe.

\(3\) Ako pomorski redar odnosno čuvar zaštićenog dijela prirode utvrdi
povredu propisa čije izvršenje je ovlašten nadzirati, može donijeti
rješenje i bez saslušanja stranke.

\(4\) Poslove iz stavka 1. ovoga članka pomorski redar odnosno čuvar
zaštićenog dijela prirode obavlja kao javnu ovlast te je ovlašten
provesti izvršenje rješenja koje donese.

Pravni lijek protiv upravnih akata pomorskog redara i čuvara zaštićenih
dijelova prirode

Članak 160.

\(1\) Protiv upravnih akata koje donosi pomorski redar i čuvar
zaštićenog dijela prirode može se izjaviti žalba Ministarstvu.

\(2\) Žalba izjavljena protiv rješenja pomorskog redara i čuvara
zaštićenog dijela prirode ne odgađa njegovo izvršenje.

Odgovornosti pomorskog redara i čuvara zaštićenih dijelova prirode

Članak 161.

\(1\) Pomorski redar i čuvar zaštićenih dijelova prirode odgovoran je:

1\. za zakonitost svog rada u obavljanju poslova na koja je ovlašten
rješenjem Ministarstva

2\. za propuštanje poduzimanja mjera ili radnji na koje je ovlašten ovim
Zakonom

3\. za neizvršavanje, nesavjesno, nepravodobno ili nemarno izvršavanje
poslova nadzora pomorskog dobra u općoj upotrebi

4\. za davanje netočnih podataka kojima se utječe na donošenje upravnih
i prekršajnih mjera ili drugih odluka tijela državne uprave

5\. za zlouporabu položaja i prekoračenje ovlasti.

\(2\) Ministarstvo može zbog povreda odgovornosti utvrđenih stavkom 1.
ovoga članka:

1\. donijeti rješenje o ukidanju rješenja kojim je pomorski redar
odnosno čuvar zakonom zaštićenog dijela prirode stekao ovlast za
obavljanje određenih poslova nadzora nad provedbom odluke o redu na
pomorskom dobru i/ili

2\. predložiti izvršnom tijelu jedinice lokalne samouprave odnosno
ravnatelju javne ustanove za zaštićene dijelove prirode pokretanje
postupka protiv pomorskog redara pred nadležnim službeničkim sudom
odnosno disciplinskog postupka protiv čuvara zakonom zaštićenog dijela
prirode i/ili

3\. podnijeti kaznenu prijavu ako je pomorski redar odnosno čuvar
zaštićenog dijela prirode u obavljanju poslova nadzora pomorskog dobra u
općoj upotrebi počinio kazneno djelo.

\(3\) Pomorski redar i čuvar zaštićenog dijela prirode dužan je na
zahtjev Ministarstva dostaviti izvješće o obavljanju poslova nadzora
pomorskog dobra iz svoje nadležnosti, na način i u obliku kako to
zatraži Ministarstvo.

Obveza nadzora nad pomorskim dobrom

Članak 162.

Jedinica lokalne samouprave odnosno javna ustanova za zaštićene dijelove
prirode dužna je jedanput mjesečno izvršiti nadzor pomorskog dobra na
svom području radi utvrđenja nezakonitoga građenja ili drugog oštećenja
pomorskog dobra, a i po svakoj prijavi bilo koje osobe te ako utvrdi
nezakonite radnje, dužna je o tome obavijestiti nadležno tijelo
(nadležne inspekcije, lučku kapetaniju i dr.).

#### GLAVA II. RED U LUCI

Pravilnik o redu u luci posebne namjene

Članak 163.

\(1\) Tijelo koje upravlja lukom posebne namjene dužno je i ovlašteno
održavati red u luci.

\(2\) Red u luci je skup pravila kojima se uređuju uvjeti i način
upotrebe i korištenja luke, kao što su: način odvijanja lučkog prometa
te uvjeti uplovljavanja, pristajanja, vezivanja, premještaja, sidrenja i
isplovljavanja plovnih objekta i hidroaviona, mjere sigurnosti i zaštite
okoliša, namjena pojedinih dijelova luke te mjesto, opseg i način
obavljanja lučkih djelatnosti, kao i način kontrole nad obavljanjem tih
radnji, a koji nisu uređeni drugim propisima koji se odnose na sigurnost
plovidbe i zaštitu okoliša.

\(3\) Red u luci uređuje se pravilnikom koji donosi tijelo koje upravlja
lukom.

\(4\) Prethodnu suglasnost na pravilnik iz stavka 3. ovoga članka daje
nadležna lučka kapetanija.

\(5\) Pravilnikom iz stavka 3. ovoga članka može se propisati red u
dvije ili više luka ako njima upravlja isto tijelo.

\(6\) Pravilnik iz stavka 3. ovoga članka sastoji se od tekstualnog i
grafičkog dijela i javno se objavljuje na oglasnoj ploči i službenim
mrežnim stranicama tijela koje upravlja lukom.

\(7\) Sve osobe u luci dužne su pridržavati se pravilnika o redu u luci
iz stavka 3. ovoga članka.

\(8\) Pravilnik o redu u vojnoj luci donosi ministar nadležan za poslove
obrane uz prethodnu suglasnost ministra.

Pravilnik o redu u luci otvorenoj za javni promet

Članak 164.

\(1\) Lučka uprava dužna je i ovlaštena održavati red u luci otvorenoj
za javni promet.

\(2\) Upravno vijeće lučke uprave koja upravlja lukom otvorenom za javni
promet dužno je pravilnikom o redu u luci propisati:

1\. način odvijanja lučkog prometa

2\. uvjete uplovljavanja, pristajanja, vezivanja, premještaja, sidrenja
i isplovljavanja plovnih objekta i hidroaviona

3\. namjenu pojedinih dijelova luke

4\. mjesto, opseg i način obavljanja lučkih djelatnosti

5\. način uređenja i korištenja lučkog područja za gospodarske i druge
svrhe

6\. održavanje čistoće i čuvanje površina lučkog područja

7\. način obilježavanja lučkog područja radi usmjeravanja putnika i
vozila te organizacija ulaska i prolaska putnika i vozila kroz lučko
područje

8\. mjere sigurnosti i zaštite okoliša

9\. radnje kojima se priječi redovito i nesmetano odvijanje pomorskog
prometa.

\(3\) Pravilnikom iz stavka 2. ovoga članka propisuju se mjere za
provođenje reda u luci, mjere za održavanje reda u luci koje poduzima
lučki redar, obveze pravnih i fizičkih osoba te prekršajne odredbe.

\(4\) Pravilnikom iz stavka 2. ovoga članka mora se osigurati mogućnost
korištenja površina lučkog područja na način koji omogućava kretanje
osoba s posebnim potrebama.

\(5\) Prethodnu suglasnost na pravilnik iz stavka 2. ovoga članka daje
nadležna lučka kapetanija.

\(6\) Pravilnikom iz stavka 2. ovoga članka može se propisati red u
dvije ili više luka ako njima upravlja isto tijelo.

\(7\) Pravilnik iz stavka 2. ovoga članka sastoji se od tekstualnog i
grafičkog dijela i javno se objavljuje na oglasnoj ploči i službenim
mrežnim stranicama tijela koje upravlja lukom.

\(8\) Sve osobe u luci dužne su pridržavati se pravilnika iz stavka 2.
ovoga članka.

\(9\) Na lučkom području luke otvorene za javni promet zabranjeno je
obavljanje radnji kojima se priječi redovito i nesmetano odvijanje
pomorskog prometa.

Lučki redar

Članak 165.

\(1\) Provedbu reda u lukama otvorenim za javni promet obavlja lučki
redar.

\(2\) Lučki redar ima ovlasti obavljanja nadzora propisane ovim Zakonom
i pravilnikom o redu u luci otvorenoj za javni promet.

\(3\) Lučkog redara zapošljava nadležna lučka uprava koja je dužna
osigurati dovoljan broj lučkih redara za provedbu reda u luci otvorenoj
za javni promet.

Stjecanje i gubitak ovlaštenja za obavljanje poslova lučkog redara

Članak 166.

\(1\) Lučki redar stječe i gubi ovlaštenje za obavljanje poslova nadzora
nad provedbom reda u luci otvorenoj za javni promet na temelju rješenja
koje donosi Ministarstvo u postupku i na način propisan odredbama ovoga
Zakona.

\(2\) Rješenje kojim lučki redar stječe ovlaštenje za obavljanje poslova
nadzora nad provedbom reda u luci otvorenoj za javni promet Ministarstvo
donosi na zahtjev ravnatelja lučke uprave.

\(3\) Zahtjevu iz stavka 2. ovoga članka prilaže se preslika ugovora o
radu lučkog redara za kojeg se ovlaštenje traži te važeća potvrda o
uspješno završenom stručnom osposobljavanju kojom se dokazuje
osposobljenost lučkog redara za obavljanje poslova nadzora nad provedbom
reda u luci otvorenoj za javni promet.

\(4\) Ministarstvo će na zahtjev ravnatelja ili po službenoj dužnosti
ukinuti rješenje kojim je lučki redar stekao ovlaštenje za obavljanje
nadzora nad provedbom reda u luci otvorenoj za javni promet u sljedećim
slučajevima:

1\. zbog prestanka radnog odnosa lučkog redara

2\. zbog premještaja lučkog redara na drugo radno mjesto

3\. u drugim slučajevima kada je to propisano ovim Zakonom i propisima
donesenim na temelju ovoga Zakona.

\(5\) Protiv rješenja Ministarstva donesenog na temelju odredbi ovoga
članka žalba nije dopuštena, ali se može pokrenuti upravni spor.

Stručno osposobljavanje lučkih redara

Članak 167.

\(1\) Stručno osposobljavanje lučkih redara za obavljanje poslova
nadzora nad provedbom reda u luci otvorenoj za javni promet organizira i
provodi Ministarstvo, a troškove tog osposobljavanja snosi lučka uprava.

\(2\) Troškovi stručnog osposobljavanja iz stavka 1. ovoga članka
uključuju materijalne troškove za njegovo održavanje te naknadu osobama
koje ga provode.

\(3\) Ministar donosi odluku o iznosu participacije za sudjelovanje na
stručnom osposobljavanju iz stavka 1. ovoga članka te iznosu naknade za
one koji ga provode.

\(4\) Ministarstvo izdaje potvrdu o uspješno završenom stručnom
osposobljavanju kojom se dokazuje osposobljenost lučkog redara za
obavljanje poslova nadzora nad provedbom reda u luci otvorenoj za javni
promet.

\(5\) Potvrda o stručnoj osposobljenosti iz stavka 4. ovoga članka
izdaje se nakon što lučki redar s uspjehom završi stručno
osposobljavanje iz stavka 1. ovoga članka.

\(6\) Ministar pravilnikom propisuje program i način provođenja stručnog
osposobljavanja za obavljanje poslova nadzora nad provedbom reda u luci
otvorenoj za javni promet, a provode ga inspektori pomorskog dobra i
drugi ovlašteni službenici Ministarstva i lučkih kapetanija.

Broj lučkih redara

Članak 168.

Lučka uprava dužna je imati barem jednog lučkog redara u svakoj luci
otvorenoj za javni promet županijskog značaja i luci u kojoj pristaje
brod u sustavu javnog linijskog pomorskog prijevoza.

Službena iskaznica i odora lučkog redara

Članak 169.

\(1\) Lučki redar mora imati najmanje gimnazijsko srednjoškolsko
obrazovanje ili četverogodišnje strukovno srednjoškolsko obrazovanje.

\(2\) Lučki redar u obavljanju službene dužnosti nosi službenu odoru i
ima službenu iskaznicu.

\(3\) Izgled službene odore te izgled i sadržaj službene iskaznice
lučkog redara uređuje upravno vijeće lučke uprave odlukom.

Nadzor nad provedbom reda u luci otvorenoj za javni promet

Članak 170.

\(1\) U provedbi nadzora nad provedbom reda u luci otvorenoj za javni
promet lučki redar ovlašten je:

1\. zatražiti i pregledati isprave (osobna iskaznica, putovnica, izvod
iz sudskog registra i sl.) na temelju kojih može utvrditi identitet
stranke ili zakonskog zastupnika stranke, kao i drugih osoba nazočnih
prilikom nadzora

2\. uzimati izjave od odgovornih osoba radi pribavljanja dokaza o
činjenicama koje se ne mogu izravno utvrditi, kao i od drugih osoba
nazočnih prilikom nadzora

3\. zatražiti pisanim putem od stranke točne i potpune podatke i
dokumentaciju potrebnu u nadzoru

4\. prikupljati dokaze i utvrđivati činjenično stanje na vizualni i
drugi odgovarajući način (fotografiranjem, snimanjem kamerom,
videozapisom i sl.)

5\. obavljati i druge radnje u svrhu provedbe nadzora.

\(2\) U provedbi nadzora nad provedbom reda u luci otvorenoj za javni
promet lučki redar ima pravo i obvezu rješenjem ili na drugi propisani
način narediti fizičkim i pravnim osobama mjere za održavanje reda
propisane pravilnikom o redu u luci otvorenoj za javni promet.

\(3\) Optužni prijedlog za prekršaj propisan ovim Zakonom ili
pravilnikom o redu u luci otvorenoj za javni promet koji u nadzoru
utvrdi lučki redar podnosi ravnatelj.

Neometan rad lučkih redara

Članak 171.

\(1\) Javnopravna tijela te pravne i fizičke osobe obvezne su lučkom
redaru, bez naknade za rad i troškove, u roku koji im odredi, omogućiti
provedbu nadzora i osigurati uvjete za neometan rad u okviru njegovih
ovlaštenja.

\(2\) Ravnatelj luke otvorene za javni promet ovlašten je zatražiti
pomoć policije ako se prilikom izvršenja rješenja otpor osnovano
očekuje.

Pokretanje upravnog postupka radi povrede reda u luci

Članak 172.

\(1\) Kada lučki redar utvrdi povredu reda u luci, obvezan je po
službenoj dužnosti pokrenuti upravni postupak i narediti odgovarajuće
mjere u skladu s pravilnikom o redu u luci otvorenoj za javni promet.

\(2\) Kada lučki redar utvrdi da nije povrijeđen propis čije izvršenje
je ovlašten nadzirati, pa stoga nema uvjeta za pokretanje upravnog
postupka, pisanim putem će o tome obavijestiti poznatog prijavitelja u
roku od osam dana od dana utvrđenja činjeničnog stanja.

Naredba lučkog redara

Članak 173.

\(1\) Mjere za održavanje reda u luci otvorenoj za javni promet
propisane pravilnikom o redu u luci otvorenoj za javni promet lučki
redar naređuje rješenjem osobi koja je povrijedila odluku odnosno osobi
koja je obvezna otkloniti utvrđenu povredu.

\(2\) Ako se osoba iz stavka 1. ovoga članka ne može utvrditi, rješenje
se donosi protiv nepoznate osobe.

\(3\) Ako lučki redar utvrdi povredu propisa čije izvršenje je ovlašten
nadzirati, može donijeti rješenje i bez saslušanja stranke.

\(4\) Poslove iz stavka 1. ovog članka lučki redar obavlja kao javnu
ovlast te je ovlašten provesti izvršenje rješenja koje donese.

Pravni lijek protiv upravnih akata lučkog redara

Članak 174.

\(1\) Protiv upravnih akata koje donosi lučki redar može se izjaviti
žalba Ministarstvu.

\(2\) Žalba izjavljena protiv rješenja lučkog redara ne odgađa njegovo
izvršenje.

Odgovornosti lučkog redara

Članak 175.

\(1\) Lučki redar odgovoran je:

1\. za zakonitost svog rada u obavljanju poslova na koja je ovlašten
rješenjem Ministarstva

2\. za propuštanje poduzimanja mjera ili radnji na koje je ovlašten ovim
Zakonom

3\. za neizvršavanje, nesavjesno, nepravodobno ili nemarno izvršavanje
poslova nadzora nad provedbom reda u luci otvorenoj za javni promet

4\. za davanje netočnih podataka kojima se utječe na donošenje upravnih
i prekršajnih mjera ili drugih odluka tijela državne uprave

5\. za zlouporabu položaja i prekoračenje ovlasti.

\(2\) Ministarstvo može zbog povrede odgovornosti utvrđenih stavkom 1.
ovoga članka:

1\. donijeti rješenje o ukidanju rješenja kojim je lučki redar stekao
ovlast za obavljanje određenih poslova nadzora nad provedbom reda u luci
otvorenoj za javni promet i/ili

2\. predložiti ravnatelju lučke uprave pokretanje disciplinskog postupka
i poduzimanje disciplinskih mjera protiv lučkog redara u skladu s općim
aktom lučke uprave i/ili

3\. podnijeti kaznenu prijavu ako je lučki redar u obavljanju poslova
nadzora nad redom u luci otvorenoj za javni promet počinio kazneno
djelo.

\(3\) Lučki redar dužan je na zahtjev Ministarstva dostaviti izvješće o
obavljanju poslova nadzora nad provedbom reda u luci otvorenoj za javni
promet iz svoje nadležnosti na način i u obliku kako to zatraži
Ministarstvo.

Nadzor nad provedbom reda u luci posebne namjene

Članak 176.

\(1\) Koncesionar je dužan osigurati da se fizičke osobe, fizičke osobe
vlasnici obrta i pravne osobe koje koriste luku posebne namjene
pridržavaju reda u luci.

\(2\) Ako se fizičke osobe, fizičke osobe vlasnici obrta i pravne osobe
koje koriste luku posebne namjene ne pridržavaju reda u luci,
koncesionar odnosno ovlaštenik posebne upotrebe dužan im je otkazati
pružanje usluge, zatražiti da napuste luku i o tome obavijestiti lučku
kapetaniju.

### DIO SEDMI NADZOR NAD PROVEDBOM OVOGA ZAKONA

#### GLAVA I. OPĆE ODREDBE

Ostvarenje nadzora nad provedbom ovoga Zakona

Članak 177.

\(1\) Nadzor nad provedbom ovoga Zakona ostvaruje se kao upravni nadzor,
inspekcijski nadzor i nadzor izvršenja obveza preuzetih ugovorom o
koncesiji, ugovorom o posebnoj upotrebi i dozvolom na pomorskom dobru.

\(2\) Nadzor na provedbom ovoga Zakona obuhvaća nadzor gospodarskih
subjekata koji upotrebljavaju, odnosno gospodarski koriste pomorsko
dobro, tijela jedinica područne (regionalne) samouprave i jedinica
lokalne samouprave, javnih ustanova za zaštićene dijelove prirode,
lučkih uprava te svih fizičkih i pravnih osoba koje upotrebljavaju
pomorsko dobro.

Nadzor nad vojnim lukama

Članak 178.

Nadzor nad vojnim lukama obavlja se u skladu s propisom kojim se uređuje
ustrojstvo i djelokrug ministarstva nadležnog za poslove obrane.

Nadzor nad primjenom drugih propisa

Članak 179.

Ako odredbama ovoga dijela ovoga Zakona nije drukčije određeno, nadzor
nad primjenom posebnih propisa na pomorskom dobru provodi se na način i
u granicama utvrđenima tim propisima.

#### GLAVA II. UPRAVNI NADZOR

Upravni nadzor nad poslovima upravljanja pomorskim dobrom

Članak 180.

\(1\) Upravni nadzor nad poslovima upravljanja pomorskim dobrom, koji su
ovim Zakonom povjereni na obavljanje jedinicama područne (regionalne)
samouprave, jedinicama lokalne samouprave, javnim ustanovama za
zaštićene dijelove prirode i lučkim upravama, obavlja Ministarstvo.

\(2\) Upravni nadzor nad radom pomorskih i lučkih redara odnosno čuvara
zaštićenih dijelova javne ustanove za zaštićene dijelove prirode obavlja
Ministarstvo.

\(3\) U provedbi upravnog nadzora Ministarstvo nadzire provedbu ovoga
Zakona i propisa donesenih na temelju ovoga Zakona, zakonitost rada i
postupanja te zakonitost općih akata tijela jedinica područne
(regionalne) samouprave, jedinica lokalne samouprave, javnih ustanova za
zaštićene dijelove prirode i lučkih uprava.

#### GLAVA III. INSPEKCIJSKI NADZOR

Obavljanje poslova inspekcijskog nadzora pomorskog dobra

Članak 181.

\(1\) Poslove inspekcijskog nadzora pomorskog dobra obavljaju ovlašteni
službenici Ministarstva i inspektori lučke kapetanije (u daljnjem
tekstu: inspektori pomorskog dobra), u skladu s odredbama ovoga Zakona i
propisa kojima se uređuje rad lučkih kapetanija.

\(2\) Inspekcijski nadzor u dijelu koji je propisan zakonom kojim se
uređuju koncesije provode inspektori i drugi ovlašteni službenici
ministarstva nadležnog za financije u skladu s uredbom kojom se uređuje
unutarnje ustrojstvo tog ministarstva.

Inspektor pomorskog dobra

Članak 182.

\(1\) Inspektor pomorskog dobra ovlašten je obavljati sve poslove
inspekcijskog nadzora i poduzimati sve inspekcijske mjere propisane ovim
Zakonom, na cijelom području pomorskog dobra Republike Hrvatske u općoj
i posebnoj upotrebi, koje je dano u koncesiju i u lukama otvorenim za
javni promet, bez ograničenja.

\(2\) Inspektor pomorskog dobra neovisan je u poduzimanju mjera
inspekcijskog nadzora pomorskog dobra.

\(3\) Inspektor pomorskog dobra koji je raspoređen na rad u lučku
kapetaniju prilikom obavljanja poslova inspekcijskog nadzora pomorskog
dobra nije ograničen granicama teritorijalne nadležnosti lučke
kapetanije u koju je raspoređen na rad.

\(4\) Ministarstvo može, ako ocijeni to svrsishodnim, pojedini predmet
koji je u radu i koji rješava inspektor pomorskog dobra u jednoj lučkoj
kapetaniji dodijeliti na rad i u rješavanje drugom inspektoru pomorskog
dobra iz iste ili druge lučke kapetanije odnosno Ministarstva.

Poslovi i mjere inspekcijskog nadzora

Članak 183.

\(1\) Poslovi inspekcijskog nadzora pomorskog dobra poslovi su nadzora
primjene ovoga Zakona i drugih propisa donesenih na temelju ovoga
Zakona, a obuhvaćaju:

1\. nadzor u svrhu zaštite pomorskog dobra

2\. nadzor redovnog i izvanrednog održavanja pomorskog dobra

3\. nadzor opće upotrebe pomorskog dobra

4\. nadzor gospodarskog korištenja pomorskog dobra

5\. nadzori posebne upotrebe pomorskog dobra

6\. nadzor koncesija na pomorskom dobru

7\. nadzor dozvola na pomorskom dobru

8\. nadzor reda na pomorskom dobru

9\. nadzor reda u luci

10\. nadzor nad privremenim gospodarskim korištenjem pomorskog dobra.

\(2\) Upravne mjere inspekcijskog nadzora pomorskog dobra su:

1\. zabrana korištenja pomorskog dobra

2\. naredba za uklanjanje

3\. naredba za povrat pomorskog dobra u prvotno stanje

4\. naredba za otklanjanje nepravilnosti.

\(3\) Upravne mjere iz stavka 2. ovoga članka izriču se rješenjem.

\(4\) Prekršajne mjere inspekcijskog nadzora pomorskog dobra poduzimaju
se u skladu s općim prekršajnim propisom.

\(5\) Ako se inspekcijskim nadzorom utvrdi da je povredom propisa
počinjeno kazneno djelo, inspektor pomorskog dobra ili druga službena
osoba koja je ovim Zakonom ovlaštena obavljati inspekcijski nadzor
pomorskog dobra protiv takvog će počinitelja podnijeti kaznenu prijavu
nadležnom državnom odvjetništvu.

Ovlasti u provedbi inspekcijskog nadzora

Članak 184.

Ako ovim Zakonom nije drukčije određeno, u provedbi inspekcijskog
nadzora pomorskog dobra inspektor pomorskog dobra i druge službene osobe
koje su u skladu s odredbama ovoga Zakona ovlaštene obavljati
inspekcijski nadzor pomorskog dobra ovlašteni su:

1\. pregledati pomorsko dobro i sve ono što je s pomorskim dobrom trajno
spojeno na površini ili ispod nje (pripadnosti pomorskom dobru), kao i
sve ono što je postavljeno ili odloženo na pomorsko dobro

2\. pregledati pomorske objekte, osim u svrhe nadzora sigurnosti
plovidbe, sigurnosne zaštite brodova te linijskog i povremenog obalnog
pomorskog prometa

3\. pregledati predmete i sredstva kojima se obavlja gospodarska
djelatnost na pomorskom dobru

4\. pregledati luke, lučka područja i lučke uređaje, osim u svrhu
nadzora sigurnosne zaštite luka

5\. pregledati poslovne i druge prostore koji služe kao sjedište
poduzetnika ili se u njima obavlja gospodarska ili druga poslovna
aktivnost

6\. zatražiti i pregledati isprave (osobna iskaznica, putovnica, izvod
iz sudskog registra i sl.) na temelju kojih može utvrditi identitet
subjekta nadzora ili njegova zakonskog zastupnika, kao i drugih osoba
nazočnih prilikom nadzora

7\. uzimati izjave od subjekta nadzora i drugih osoba radi pribavljanja
dokaza o činjenicama koje se ne mogu izravno utvrditi

8\. zatražiti od subjekta nadzora i drugih osoba točne i potpune podatke
te dostavu dokumentacije potrebne u nadzoru

9\. prikupljati dokaze i utvrđivati činjenično stanje na vizualni i
drugi odgovarajući način (fotografiranjem, snimanjem kamerom,
videozapisom i sl.)

10\. davati naredbe subjektu nadzora i drugim osobama nazočnim nadzoru

11\. obavljati druge radnje u svrhu provedbe nadzora, sukladno
propisima.

Zabrana korištenja pomorskog dobra

Članak 185.

\(1\) Zabrana korištenja pomorskog dobra je upravna mjera inspekcijskog
nadzora koja uvijek uključuje zabranu i obustavu: gradnje, izvođenja
radova, provedbu zahvata u prostoru koji se prema propisima o gradnji ne
smatraju građenjem te koji nisu u skladu s uredbom iz članka 14. stavka
4. točke 11. ovoga Zakona, postavljanje objekata gotove konstrukcije,
tipskih i drugih objekata, odlaganje i skladištenja na pomorskom dobru,
obavljanje gospodarske ili druge djelatnosti na pomorskom dobru odnosno
zabranu gospodarske i bilo kakve druge upotrebe i korištenja pomorskog
dobra.

\(2\) Mjera zabrane korištenja pomorskog dobra može se donijeti kao
zasebna upravna mjera inspekcijskog nadzora ili uz druge upravne mjere
propisane odredbama ovoga Zakona.

Rješenje o zabrani korištenja

Članak 186.

\(1\) Inspektor pomorskog dobra ovlašten je donijeti rješenje o zabrani
korištenja pomorskog dobra ako u obavljanju inspekcijskog nadzora
utvrdi:

1\. protupravno ograničavanje opće upotrebe pomorskog dobra i/ili

2\. protupravnu posebnu upotrebu i gospodarsko korištenje pomorskog
dobra ili korištenje protivno uvjetima utvrđenim u koncesiji i dozvoli
i/ili

3\. protupravno korištenje veza, priveza ili sidrišta na lučkom području
ili izvan njega, i/ili

4\. protupravno nasipavanje pomorskog dobra i/ili

5\. protupravno odlaganje na pomorskom dobru pomorskih objekata, lučkih
uređaja, vozila, olupina, podrtina, štandova, raznih drugih predmeta,
stvari, otpada i sličnog i/ili

6\. gradnju i izvođenja radova na pomorskom dobru bez valjane pravne
osnove propisane ovim Zakonom i propisima donesenim na temelju ovoga
Zakona ili protivno odredbama tih propisa, neovisno o tome radi li se o
gradnji ili radovima kojima se može pristupiti sa ili bez građevinske
dozvole, glavnog projekta, tipskog projekta ili drugog akta, i/ili

7\. poduzimanje zahvata u prostoru pomorskog dobra koji se prema
posebnim propisima o gradnji ne smatraju građenjem, a poduzimaju se bez
valjane pravne osnove propisane ovim Zakonom i propisima donesenim na
temelju ovoga Zakona ili protivno odredbama tih propisa i/ili

8\. u drugim slučajevima kada je to propisano ovim Zakonom i propisima
donesenim na temelju ovoga Zakona.

\(2\) Rješenje kojim nalaže mjeru zabrane korištenja pomorskog dobra
inspektor pomorskog dobra može donijeti kao usmeno rješenje u skladu s
odredbama članka 187. ovoga Zakona.

\(3\) Protiv rješenja inspektora pomorskog dobra donesenog na temelju
odredbi ovoga članka žalba nije dopuštena, ali se može pokrenuti upravni
spor.

Usmeno rješenje o mjeri zabrane korištenja pomorskog dobra

Članak 187.

\(1\) Kada okolnosti slučaja zahtijevaju hitno izvršenje radi
sprječavanja daljnjeg protupravnog ponašanja, mjera zabrane korištenja
pomorskog dobra može se donijeti i usmenim rješenjem koje se izvršava na
licu mjesta postavljanjem službenog znaka zabrane ili pečaćenjem objekta
nadzora i/ili sredstva kojim se protupravno ponašanje na pomorskom dobru
obavlja, bez donošenja posebnog rješenja o izvršenju.

\(2\) Subjekt nadzora dužan je u roku od osam dana od dana donošenja
usmenog rješenja postupiti po usmenom rješenju iz stavka 1. ovoga
članka.

\(3\) Kada donosi usmeno rješenje iz stavka 1. ovoga članka, inspektor
pomorskog dobra dužan je sastaviti pisani otpravak usmenog rješenja i
dostaviti ga subjektu nadzora u roku od osam dana od dana donošenja
usmenog rješenja.

\(4\) Protiv usmenog rješenja iz stavka 1. ovoga članka žalba nije
dopuštena, ali se može pokrenuti upravni spor.

\(5\) Nitko ne smije neovlašteno skinuti ili povrijediti službeni pečat
ili znak koji je inspektor pomorskog dobra postavio u skladu s odredbom
stavka 1. ovoga članka.

Naredba za uklanjanje

Članak 188.

\(1\) Naredba za uklanjanje je upravna mjera inspekcijskog nadzora koja
se donosi radi uklanjanja građevine i njezinih dijelova, objekata gotove
konstrukcije, tipskih i drugih objekata jednostavne gradnje, pomorskih
objekata, lučkih uređaja, vozila, olupina, podrtina, štandova, raznih
drugih predmeta, stvari, otpada i svega ostalog što je izgrađeno,
postavljeno ili odloženo na pomorsko dobro:

1\. bez valjane pravne osnove propisane ovim Zakonom i drugim propisima
donesenim na temelju ovoga Zakona

2\. protivno uvjetima utvrđenim u koncesiji, posebnoj upotrebi i dozvoli

3\. protivno odredbama ovoga Zakona i drugih propisa donesenim na
temelju ovoga Zakona i/ili

4\. za koje je ovim Zakonom i drugim propisima propisana obveza
uklanjanja s pomorskog dobra i/ili

5\. koji su odloženi ili ostavljeni na pomorskom dobru protivno
propisima o redu na pomorskom dobru jedinice lokalne samouprave ili
protivno općim aktima lučke uprave i/ili

6\. u drugim slučajevima kada je to propisano ovim Zakonom i propisima
donesenim na temelju ovoga Zakona.

\(2\) Uklanjanje iz stavka 1. ovoga članka obuhvaća predaju tih
uklonjenih stvari kao otpada osobi ovlaštenoj u skladu s propisom kojim
se uređuje gospodarenje otpadom.

\(3\) Naredba za uklanjanje može se donijeti kao zasebna upravna mjera
inspekcijskog nadzora ili uz druge upravne mjere propisane odredbama
ovoga Zakona.

\(4\) Rješenje kojim nalaže uklanjanje inspektor pomorskog dobra može
donijeti kao usmeno rješenje u skladu s odredbama članka 189. ovoga
Zakona.

\(5\) Protiv rješenja koje inspektor pomorskog dobra donosi na temelju
odredbi ovoga članka žalba nije dopuštena, ali se može pokrenuti upravni
spor.

Usmeno rješenje o mjeri uklanjanja

Članak 189.

\(1\) Kada okolnosti slučaja zahtijevaju hitno izvršenje radi
sprječavanja daljnjeg protupravnog ponašanja, a predmet uklanjanja su
pomorski objekti, lučki uređaji, vozila, olupine, podrtine, štandovi,
razni drugi predmeti, stvari, otpad i slično, koji se mogu brzo i
jednostavno ukloniti s pomorskog dobra, tada se mjera uklanjanja može
donijeti i usmenim rješenjem koje se izvršava na licu mjesta putem
pomorskog ili lučkog redara ili putem treće osobe, bez donošenja
posebnog rješenja o izvršenju.

\(2\) Subjekt nadzora dužan je u roku od osam dana od dana donošenja
usmenog rješenja postupiti po usmenom rješenju iz stavka 1. ovoga
članka.

\(3\) Kada donosi usmeno rješenje iz stavka 1. ovoga članka, inspektor
pomorskog dobra dužan je sastaviti pisani otpravak tog rješenja i
dostaviti ga subjektu nadzora u roku od osam dana od dana donošenja
usmenog rješenja.

\(4\) Protiv usmenog rješenja iz stavka 1. ovoga članka žalba nije
dopuštena, ali se može pokrenuti upravni spor.

Naredba za povrat pomorskog dobra u prvotno stanje

Članak 190.

\(1\) Naredba za povrat pomorskog dobra u prvotno stanje je upravna
mjera inspekcijskog nadzora kojom se nalaže saniranje i vraćanje
pomorskog dobra u prvotno stanje, sukladno njegovoj prirodi i namjeni,
radi otklanjanja posljedica protupravnog zahvata u prostoru ili drugih
ljudskih radnji zbog kojih se može donijeti upravna mjera zabrane
korištenja pomorskog dobra i/ili druga upravna mjera inspekcijskog
nadzora propisana odredbama ovoga Zakona.

\(2\) Naredba za povrat pomorskog dobra u prvotno stanje može se
donijeti kao zasebna upravna mjera inspekcijskog nadzora ili uz druge
upravne mjere propisane odredbama ovoga Zakona.

\(3\) Protiv rješenja koje inspektor pomorskog dobra donosi na temelju
odredbi ovoga članka žalba nije dopuštena, ali se može pokrenuti upravni
spor.

Naredba za otklanjanje nepravilnosti

Članak 191.

\(1\) Naredba za otklanjanje nepravilnosti je upravna mjera
inspekcijskog nadzora koja se donosi radi otklanjanja nepravilnosti u
primjeni ovoga Zakona i propisa donesenih na temelju ovoga Zakona
odnosno u primjeni propisa o redu na pomorskom dobru jedinice lokalne
samouprave ili općih akata lučke uprave koje su manjeg značaja i obima
te se relativno lako i u kratkom roku mogu otkloniti.

\(2\) Naredba za otklanjanje nepravilnosti donosi se uvijek kao zasebna
upravna mjera inspekcijskog nadzora, uz prijetnju donošenja mjere
zabrane korištenja pomorskog dobra i/ili drugih upravnih mjera
propisanih ovim Zakonom ako se uočene nepravilnosti ne otklone u
ostavljenom roku koji ne može biti duži od 30 dana.

\(3\) Protiv rješenja koje inspektor pomorskog dobra donosi na temelju
odredbi ovoga članka žalba nije dopuštena, ali se može pokrenuti upravni
spor.

Privremeno rješenje o zabrani korištenja pomorskog dobra

Članak 192.

\(1\) Inspektor pomorskog dobra ovlašten je, ako to okolnosti
zahtijevaju, donijeti privremeno rješenje o zabrani korištenja pomorskog
dobra kada utvrdi postojanje osnove sumnje u počinjenje povrede propisa
iz nadležnosti drugog tijela državne uprave ili kada to od njega zatraži
tijelo državne uprave koje je utvrdilo povredu propisa iz svoje
nadležnosti, ako se tom mjerom postiže učinkovita zaštita pomorskog
dobra, kao općeg dobra od posebnog interesa za Republiku Hrvatsku, koje
uživa njezinu osobitu zaštitu.

\(2\) O donošenju privremenog rješenja iz stavka 1. ovoga članka
inspektor pomorskog dobra dužan je bez odgađanja obavijestiti tijelo
državne uprave u čijoj je nadležnosti provedba propisa zbog koje je
donio privremeno rješenje i zatražiti provođenje inspekcijskog nadzora o
pitanjima koja su u nadležnosti tog tijela.

\(3\) Nadležno tijelo državne uprave, kada postupa po zahtjevu
inspektora pomorskog dobra, dužno je traženi inspekcijski nadzor
provesti i pisano obavijestiti inspektora pomorskog dobra o rezultatima
provedenog nadzora u roku od 30 dana, računajući od dana kada je
zaprimilo obavijest o donošenju privremenog rješenja iz stavka 1. ovoga
članka, u protivnom inspektor pomorskog dobra može, u sljedećem roku od
osam dana, ukinuti privremeno rješenje o zabrani korištenja pomorskog
dobra koje je donio u skladu sa stavkom 1. ovoga članka.

\(4\) Inspektor pomorskog dobra vezan je rezultatima inspekcijskog
nadzora nadležnog tijela državne uprave te će na temelju tih rezultata,
u rokovima iz stavka 3. ovoga članka, odlučiti o donošenju rješenja o
zabrani korištenja pomorskog dobra ili će odlučiti o ukidanju
privremenog rješenja koje je donio u skladu s odredbom stavka 1. ovoga
članka.

\(5\) Protiv rješenja inspektora pomorskog dobra donesenog na temelju
odredbi ovoga članka žalba nije dopuštena, ali se može pokrenuti upravni
spor.

#### GLAVA IV. NADZOR IZVRŠENJA OBVEZA PREUZETIH UGOVOROM O KONCESIJI, UGOVOROM O POSEBNOJ UPOTREBI I DOZVOLOM NA POMORSKOM DOBRU

Provedba nadzora nad obvezama iz ugovora o koncesiji, ugovora o posebnoj
upotrebi i obveza imatelja dozvola

Članak 193.

\(1\) Nadzor nad izvršenjem obveza preuzetih ugovorom o koncesiji,
ugovorom o posebnoj upotrebi i dozvolom na pomorskom dobru provodi
davatelj koncesije, davatelj posebne upotrebe, davatelj dozvole na
pomorskom dobru i inspektor pomorskog dobra.

\(2\) Nadzor nad izvršenjem obveza preuzetih ugovorom o koncesiji
vezanih za obračun, naplatu i plaćanje naknada za koncesiju provodi
nadležna ustrojstvena jedinica ministarstva nadležnog za financije.

### DIO OSMI PREKRŠAJNE ODREDBE

Nadležnost za provođenje postupka o pomorskim prekršajima

Članak 194.

\(1\) Postupak o pomorskim prekršajima na pomorskom dobru utvrđenima
ovim Zakonom vodi se po propisima kojima se uređuju prekršaji.

\(2\) Lučke kapetanije odlučuju u prvom stupnju o pomorskim prekršajima
iz stavka 1. ovoga članka.

\(3\) Prekršajni postupak iz stavka 1. ovoga članka vodi voditelj
prekršajnog postupka.

\(4\) Voditelja prekršajnog postupka iz stavka 3. ovoga članka može se
imenovati za područje dviju ili više lučkih kapetanija.

\(5\) Ako se za pomorski prekršaj iz stavka 1. ovoga članka ne može
odrediti mjesna nadležnost lučke kapetanije, prekršajni postupak u prvom
stupnju vodi Lučka kapetanija Rijeka.

Pravni lijek protiv odluka voditelja prekršajnog postupka

Članak 195.

O žalbama protiv odluka voditelja prekršajnog postupka iz članka 194.
stavka 3. ovoga Zakona odlučuje Visoki prekršajni sud Republike
Hrvatske.

Imenovanje voditelja prekršajnog postupka i zamjenika voditelja
prekršajnog postupka

Članak 196.

\(1\) Voditelju prekršajnog postupka iz članka 194. stavka 3. ovoga
Zakona može se odrediti zamjenik sa svim ovlaštenjima koje ima i
voditelj prekršajnog postupka.

\(2\) Voditelja prekršajnog postupka i njegova zamjenika imenuje i
razrješava ministar na prijedlog lučkog kapetana iz redova stručnih
djelatnika lučke kapetanije odnosno Ministarstva.

\(3\) Zapisničara prekršajnog postupka imenuje i razrješava lučki
kapetan.

\(4\) Voditelj prekršajnog postupka i njegov zamjenik moraju biti
diplomirani pravnici s položenim pravosudnim ispitom.

Članak 197.

\(1\) Novčanom kaznom u iznosu od 6000,00 do 130.000,00 eura kaznit će
se za pomorski prekršaj pravna osoba koja bez pravne osnove propisane
ovim Zakonom:

1\. upotrebljava pomorsko dobro (članak 12. stavak 1. točka 1.) i/ili

2\. gospodarski koristi pomorsko dobro (članak 12. stavak 1. točka 2.)
i/ili

3\. obavlja djelatnosti na pomorskom dobru (članak 12. stavak 1. točka
3.) i/ili

4\. gradi i/ili obavlja druge radove i/ili zahvate u prostoru pomorskog
dobra koji se prema posebnim propisima kojima se uređuje građenje ne
smatraju građenjem (članak 12. stavak 1. točka 4.) i/ili

5\. nasipava more protivno odredbama ovoga Zakona i/ili

6\. ograničava i/ili isključuje opću upotrebu pomorskog dobra (članak
12. stavak 1. točka 5.) i/ili

7\. zaposjeda pomorsko dobro na bilo koji način za sebe ili drugoga
(članak 12. stavak 1. točka 6.).

8\. ako jedinica lokalne samouprave ne postupi sukladno članku 216.
stavku 1. ovoga Zakona.

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi.

\(3\) Za prekršaj iz stavka 1. ovoga članka novčanom kaznom u iznosu od
20.000,00 do 66.360,00 eura kaznit će se obrtnik i osoba koja obavlja
drugu samostalnu djelatnost.

\(4\) Za prekršaj iz stavka 1. ovoga članka fizička osoba kaznit će se
novčanom kaznom u iznosu od 1000,00 do 6000,00 eura.

Članak 198.

\(1\) Novčanom kaznom u iznosu od 6000,00 do 33.000,00 eura kaznit će se
za pomorski prekršaj pravna osoba koja je, na temelju akta koji
predstavlja valjanu pravnu osnovu određenu ovim Zakonom, stekla pravo
posebne upotrebe i/ili gospodarskog korištenja pomorskog dobra, gradnje
i/ili obavljanja drugih radova i zahvata u prostoru pomorskog dobra koji
se prema posebnim propisima kojima se uređuje građenje ne smatraju
građenjem, nasipavanja mora, ograničenja ili isključenja dijela
pomorskog dobra od opće upotrebe te drugog ovlaštenja stečenog na
temelju odredbi ovoga Zakona, a to pravo ne koristiti na način, u opsegu
i granicama određenim aktom kojim je to pravo stekla te u skladu s
odredbama ovoga Zakona (članak 12. stavak 2.).

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi.

\(3\) Za prekršaj iz stavka 1. ovoga članka novčanom kaznom u iznosu od
4000,00 do 10.000,00 eura kaznit će se obrtnik i osoba koja obavlja
drugu samostalnu djelatnost.

\(4\) Za prekršaj iz stavka 1. ovoga članka fizička osoba kaznit će se
novčanom kaznom u iznosu od 1000,00 do 6000,00 eura.

Članak 199.

\(1\) Novčanom kaznom u iznosu od 6000,00 do 33.000,00 eura kaznit će se
za pomorski prekršaj pravna osoba:

1\. ako sklopi pravni posao suprotno članku 5. stavku 1. ovoga Zakona

2\. ako osobi u stanju neposredne ugroze za život, zdravlje ili imovinu
zabrani ili onemogući pristup bilo kojem dijelu pomorskog dobra (članak
13. stavak 2.)

3\. ako odlaže materijal na morsku obalu ili u more (članak 17. stavak
1.)

4\. ako ne izradi projektnu dokumentaciju nasipavanja od strane
ovlaštene osobe, a koja dokumentacija će biti usklađena s prostornim
planovima i propisima kojima se uređuje zaštita prirode i okoliša, a
kojom će se odrediti obuhvat zahvata, način nasipavanja, kao i vrsta
materijala korištenog za nasipavanje te uvjeti održavanja nasipa (članak
17.)

5\. ako se u luci ne pridržava pravilnika o redu u luci (članak 163.
stavak 7. i članak 164. stavak 8.)

6\. ako se na pomorskom dobru u općoj upotrebi ne pridržava odluke o
redu na pomorskom dobru u općoj upotrebi (članak 149. stavak 7.)

7\. ako na lučkom području luke otvorene za javni promet obavlja radnje
kojima se priječi redovito i nesmetano odvijanje pomorskog prometa
(članak 164. stavak 9.).

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi.

\(3\) Za prekršaj iz stavka 1. ovoga članka novčanom kaznom u iznosu od
4000,00 do 10.000,00 eura kaznit će se obrtnik i osoba koja obavlja
drugu samostalnu djelatnost.

\(4\) Za prekršaj iz stavka 1. točaka 2., 3., 4., 5. i 6. ovoga članka
lučka uprava kaznit će se novčanom kaznom u iznosu od 6000,00 do
33.000,00 eura.

\(5\) Za prekršaj iz stavka 1. ovoga članka fizička osoba kaznit će se
novčanom kaznom u iznosu od 1000,00 do 6000,00 eura.

Članak 200.

\(1\) Novčanom kaznom u iznosu od 33.000,00 do 130.000,00 eura kaznit će
se za pomorski prekršaj pravna osoba koja gradi građevinu na pomorskom
dobru bez:

1\. ugovora o koncesiji koji uključuje gradnju građevina (članak 48.
stavak 2.) i/ili

2\. ugovora o posebnoj upotrebi koji uključuje gradnju građevina (članak
46. stavak 8. i/ili

3\. plana upravljanja pomorskim dobrom koji uključuju gradnju građevina
koje su namijenjene korištenju pomorskog dobra za opću upotrebu (članak
39. stavak 1.).

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi.

\(3\) Za prekršaj iz stavka 1. ovoga članka novčanom kaznom u iznosu od
20.000,00 do 66.360,00 eura kaznit će se obrtnik i osoba koja obavlja
drugu samostalnu djelatnost.

\(4\) Za prekršaj iz stavka 1. ovoga članka fizička osoba kaznit će se
novčanom kaznom u iznosu od 1000,00 do 6630,00 eura.

Članak 201.

\(1\) Novčanom kaznom u iznosu od 6000,00 do 33.000,00 eura kaznit će se
za pomorski prekršaj pravna osoba za izvođenje zahvata u prostoru koji
se ne smatraju građenjem bez valjane pravne osnove.

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi.

\(3\) Za prekršaj iz stavka 1. ovoga članka novčanom kaznom u iznosu od
4000,00 do 10.000,00 eura kaznit će se obrtnik i osoba koja obavlja
drugu samostalnu djelatnost.

\(4\) Za prekršaj iz stavka 1. ovoga članka fizička osoba kaznit će se
novčanom kaznom u iznosu od 1000,00 do 6000,00 eura.

Članak 202.

\(1\) Novčanom kaznom u iznosu od 33.000,00 do 130.000,00 eura kaznit će
se za pomorski prekršaj pravna osoba koja nasipava more suprotno
odredbama propisanima člankom 17. ovoga Zakona.

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi.

\(3\) Za prekršaj iz stavka 1. ovoga članka lučka uprava kaznit će se
novčanom kaznom u iznosu od 33.000,00 do 130.000,00 eura.

\(4\) Za prekršaj iz stavka 1. ovoga članka novčanom kaznom u iznosu od
20.000,00 do 66.360,00 eura kaznit će se obrtnik i osoba koja obavlja
drugu samostalnu djelatnost.

\(5\) Za prekršaj iz stavka 1. ovoga članka fizička osoba kaznit će se
novčanom kaznom u iznosu od 1000,00 do 6630,00 eura.

Članak 203.

\(1\) Novčanom kaznom u iznosu od 6000,00 do 33.000,00 eura kaznit će se
za pomorski prekršaj pravna osoba koncesionara:

1\. ako zaključi ugovor o potkoncesiji bez prethodne suglasnosti
davatelja koncesije (članak 60. stavak 2.)

2\. ako ne dostavi ugovor o poslovnoj suradnji, zajedno s dokazom da ne
postoje razlozi isključenja gospodarskog subjekta iz postupka dodjele
koncesije, tijelu iz članka 52. stavka 7. ovoga Zakona radi davanja
suglasnosti (članak 61. stavak 2.)

3\. ako u roku od dva mjeseca ne napustiti pomorsko dobro koje je bilo
predmet koncesije (članak 62. stavak 4.)

4\. ako dohranjuje plažu s većom količinom od 0,35 kubnih metara po
dužnom metru obale plaže bez prethodne suglasnost upravnog tijela u
jedinici područne (regionalne) samouprave u čijem su djelokrugu poslovi
zaštite okoliša i prirode (članak 77. stavak 3.)

5\. ako dohranjuje plažu tako da se mijenja prosječna godišnja pozicija
obalne crte, izgled plaže i njezine karakteristike (članak 77. stavak
4.)

6\. ako ograđuje ili na drugi način ograničuje pristup javnoj morskoj
plaži (članak 76. stavak 7.)

7\. ako ne omogući iskrcaj ulova iz gospodarskog ribolova u radnom
vremenu navedenom u odluci iz članka 83. stavka 3. ovoga Zakona

8\. ako naplaćuje ulaz na javnu morsku plažu (članak 76. stavak 8.)

9\. ako lučke naknade odredi preko visine najviših iznosa što ih je
odredila nadležna lučka uprava (članak 106. stavak 4.)

10\. ako ne održava red u luci (članak 163. stavak 1.)

11\. ako ne donese pravilnik o redu u luci (članak 163. stavak 3.)

12\. ako ne ukloni privremeno pontonsko privezište u roku propisnom
člankom 148. stavkom 2. točkom 5. ovoga Zakona.

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi
koncesionara.

\(3\) Za prekršaj iz stavka 1. ovoga članka novčanom kaznom u iznosu od
4000,00 do 10.000,00 eura kaznit će se obrtnik i osoba koja obavlja
drugu samostalnu djelatnost na temelju koncesije.

Članak 204.

\(1\) Novčanom kaznom u iznosu od 1300,00 do 6000,00 eura kaznit će se
za pomorski prekršaj izvršno tijelo jedinice lokalne samouprave odnosno
ravnatelj javne ustanove za zaštićene dijelove prirode:

1\. ako na dijelu pomorskog dobra danog u koncesiju, za vrijeme trajanja
koncesije prostornim planom promijeni ili ograniči namjenu područja bez
prethodne suglasnosti davatelja koncesije (članak 16. stavak 2.)

2\. ako redovno ne održava i ne unaprjeđuje pomorsko dobro u općoj
upotrebi (članak 37. stavak 1. točka 1.)

3\. ako ne vodi brigu o zaštiti i osiguravanju opće upotrebe pomorskog
dobra (članak 37. stavak 1. točka 2.)

4\. ako ne provodi nadzor nad pomorskim dobrom u općoj upotrebi (članak
37. stavak 1. točka 4.)

5\. ako ne unosi podatke o dozvolama na pomorskom dobru u Jedinstvenu
nacionalnu bazu podataka pomorskog dobra Republike Hrvatske (članak 37.
stavak 1. točka 6.)

6\. ako ne provodi nadzor nad ovlaštenicima dozvola na pomorskom dobru
radi osiguranja da pomorsko dobro koriste u opsegu i granicama utvrđenim
u dozvoli na pomorskom dobru (članak 37. stavak 1. točka 7.)

7\. ako ne održava red na pomorskom dobru u općoj upotrebi (članak 37.
stavak 1. točka 8.)

8\. ako ne štiti pravo na opću upotrebu pomorskog dobra i ne poduzima
sve radnje radi sprječavanja nezakonitog postupanja, samovlasnog
zauzeća, devastacije pomorskog dobra i nezakonitog nasipavanja (članak
37. stavak 4.)

9\. ako prihode iz članka 42. stavaka 1., 2., 3. i 4. ovoga Zakona ne
koristi namjenski za upravljanje pomorskim dobrom i financiranje odnosno
sufinanciranje projekata na pomorskom dobru i za aktivnosti kojima je
cilj unaprjeđenje pomorskog dobra (članak 42. stavak 6.)

10\. ako ne predloži donošenje odluke o redu na pomorskom dobru (članak
149. stavak 3.)

11\. ako jedinica lokalne samouprave nema barem jednog pomorskog redara
(članak 154.).

\(2\) Ako je prekršaj iz stavka 1. ovoga članka počinjen iz
koristoljublja odnosno ako je počinjenjem prekršaja izvršno tijelo
jedinice lokalne samouprave ostvarilo imovinsku korist, kaznit će
novčanom kaznom do dvostrukog iznosa novčane kazne propisane ovim
člankom.

Članak 205.

Novčanom kaznom u iznosu od 1300,00 do 6000,00 eura kaznit će se za
pomorski prekršaj izvršno tijelo jedinice područne (regionalne)
samouprave:

1\. ako ne provodi nadzor nad izvršavanjem preuzetih obveza na temelju
koncesija i posebne upotrebe (članak 38. stavak 1. točka 5.)

2\. ako ne unosi podatke o koncesiji, posebnoj upotrebi i granici
pomorskog dobra u Jedinstvenu nacionalnu bazu podataka pomorskog dobra
Republike Hrvatske (članak 38. stavak 1. točka 6.)

3\. ako ne unosi podatke o koncesijama i posebnoj upotrebi u Upisnik
koncesija (članak 38. stavak 1. točka 7.).

Članak 206.

Novčanom kaznom u iznosu od 1300,00 do 6000,00 eura kaznit će se za
pomorski prekršaj ravnatelj lučke uprave:

1\. ako ne omogući iskrcaj ulova iz gospodarskog ribolova u radnom
vremenu navedenom u odluci iz članka 83. stavka 3. ovoga Zakona

2\. ako ne provodi nadzor nad izvršavanjem preuzetih obveza na temelju
koncesija i posebne upotrebe (članak 96. stavak 2. točka 10. i članak
121. stavak 2. točka 10.)

3\. ako ne unosi podatke o koncesiji i posebnoj upotrebi u Jedinstvenu
nacionalnu bazu podataka pomorskog dobra Republike Hrvatske (članak 96.
stavak 2. točka 11. i članak 121. stavak 2. točka 11.)

4\. ako ne unosi podatke o koncesijama i posebnoj upotrebi u Upisnik
koncesija (članak 96. stavak 2. točka 12. i članak 121. stavak 2. točka
12.)

5\. ako prihode koristi za drugu namjenu od namjene izgradnje i
održavanje lučke nadgradnje i podgradnje, opremanje luke opremom za
zaštitu mora od onečišćenja s brodova, održavanje dubine u luci i na
sidrištu luke i troškove poslovanja lučke uprave (članak 98. stavak 2. i
članak 123. stavak 3.)

6\. ako sredstva iz državnog proračuna koristi za drugu namjenu, a ne za
izgradnju i održavanje lučke podgradnje (članak 123. stavak 2.)

7\. ako ne objavi lučke tarife na oglasnoj ploči i službenim mrežnim
stranicama (članak 99. stavak 2. i članak 124. stavak 2.)

8\. ako grafički prikaz s namjenom pojedinog dijela luke županijskog i
lokalnog značaja nije javno objavljen i dostupan korisnicima luke
(članak 127. stavak 4.)

9\. ako sklopi ugovor o stalnom vezu s vlasnikom plovnog objekta za
plovni objekt koji nije upisan na području nadležne lučke kapetanije ili
ispostave (članak 129. stavak 4.)

10\. ako ne objavi listu sklopljenih ugovora o stalnom vezu i listu
čekanja, koje liste sadrže podatak o imenu ili registarskoj oznaci
plovnog objekta i njegovu vlasniku (članak 129. stavak 7.)

11\. ako ne održava red u luci otvorenoj za javni promet (članak 164.
stavak 1.)

12\. ako tekstualni i grafički dio pravilnika o redu u luci ne objavi na
oglasnoj ploči i službenim mrežnim stranicama (članak 164. stavak 7.)

13\. ako nema barem jednog lučkog redara u svakoj luci otvorenoj za
javni promet županijskog značaja i luci u kojoj pristaje brod u sustavu
javnog linijskog pomorskog prijevoza (članak 168.).

Članak 207.

\(1\) Novčanom kaznom u iznosu od 6000,00 do 33.000,00 eura kaznit će se
za pomorski prekršaj pravna osoba koncesionara:

1\. nautičkog sidrišta ako ne donese i ne primjenjuje Plan za prihvat i
rukovanje otpadom sukladno propisu kojim se uređuje prihvat i rukovanje
otpadom u luci (članak 145. stavak 5.)

2\. privezišta ako ne donese i ne primjenjuje Plan za prihvat i
rukovanje otpadom sukladno propisu kojim se uređuje prihvat i rukovanje
otpadom u luci (članak 146. stavak 3.)

3\. servisnog privezišta ako ne donese i ne primjenjuje Plan za prihvat
i rukovanje otpadom sukladno propisu kojim se uređuje prihvat i
rukovanje otpadom u luci (članak 147. stavak 3.)

4\. privremenog pontonskog privezišta ako ne donese i ne primjenjuje
Plan za prihvat i rukovanje otpadom sukladno propisu kojim se uređuje
prihvat i rukovanje otpadom u luci (članak 148. stavak 4.).

\(2\) Za prekršaj iz stavka 1. ovoga članka kaznit će se novčanom kaznom
u iznosu od 2000,00 do 6000,00 eura i odgovorna osoba u pravnoj osobi
koncesionara.

\(3\) Za prekršaj iz stavka 1. ovoga članka novčanom kaznom u iznosu od
4000,00 do 10.000,00 eura kaznit će se obrtnik i osoba koja obavlja
drugu samostalnu djelatnost na temelju koncesije.

Članak 208.

\(1\) Novčanom kaznom u iznosu od 1300,00 do 6000,00 eura kaznit će se
za pomorski prekršaj pravna osoba ako inspektoru pomorskog dobra:

1\. onemogući pregled pomorskog dobra i svega onoga što je s pomorskim
dobrom trajno spojeno na površini ili ispod nje (pripadnosti pomorskom
dobru), kao i svega onoga što je postavljeno ili odloženo na pomorsko
dobro (članak 184. točka 1.) i/ili

2\. onemogući pregled pomorskog objekta (članak 184. točka 2.) i/ili

3\. onemogući pregled predmeta i sredstava kojima se obavlja gospodarska
djelatnost na pomorskom dobru (članak 184. točka 3.) i/ili

4\. onemogući pregled luke, lučkog područja i lučkih uređaja (članak
184. točka 4.) i/ili

5\. onemogući pregled poslovnog i drugog prostora koji služe kao
sjedište poduzetnika ili se u njima obavlja gospodarska ili druga
poslovna aktivnost (članak 184. točka 5.) i/ili

6\. ne stavi na uvid isprave (osobna iskaznica, putovnica, izvod iz
sudskog registra i sl.) na temelju kojih može utvrditi identitet
subjekta nadzora odnosno njegova zakonskog zastupnika, kao i drugih
osoba nazočnih prilikom nadzora (članak 184. točka 6.) i/ili

7\. subjekt nadzora i druge osobe ne daju izjavu radi pribavljanja
dokaza o činjenicama koje se ne mogu izravno utvrditi (članak 184. točka
7.) i/ili

8\. subjekt nadzora i druge osobe ne daju točne i potpune podatke te ne
dostave dokumentaciju potrebnu u nadzoru (članak 184. točka 8.).

\(2\) Za prekršaj iz stavka 1. ovoga članka kaznit će se novčanom kaznom
u iznosu od 1000,00 do 3900,00 eura i odgovorna osoba u pravnoj osobi.

\(3\) Za prekršaj iz stavka 1. ovoga članka novčanom kaznom u iznosu od
660,00 do 3300,00 eura kaznit će se obrtnik i osoba koja obavlja drugu
samostalnu djelatnost.

\(4\) Za prekršaj iz stavka 1. ovoga članka fizička osoba kaznit će se
novčanom kaznom u iznosu od 1000,00 eura.

### DIO DEVETI PRIJELAZNE I ZAVRŠNE ODREDBE

Postojeće građevine izgrađene na nasipu koji se izuzima iz pomorskog
dobra

Članak 209.

\(1\) Ako se nasip zadrži u prostoru sukladno odredbama ovoga Zakona i
ako dio nasipa koji se zadržava u prostoru više ne predstavlja pomorsko
dobro prema kriterijima propisanim ovim Zakonom, taj dio nasipa postaje
vlasništvo Republike Hrvatske.

\(2\) Ako se na nasipu koji se sukladno stavku 1. ovoga članka izuzima
iz pomorskog dobra nalazi zgrada izgrađena na temelju zakonitog akta o
gradnji, osoba ili njezin pravni prednik koji su svojim sredstvima
izgradili tu zgradu i Republika Hrvatska suvlasnici su na dijelu nasipa
koji čini zemljište ispod zgrade, zemljišta koje služi redovitoj uporabi
zgrade i zgradi, i to Republika Hrvatska u suvlasničkom omjeru koji je
odgovarajući vrijednosti zemljišta, a osoba koja je svojim sredstvima
izgradila zgradu u suvlasničkom omjeru koji je odgovarajući vrijednosti
te zgrade, pod uvjetom da ta osoba ispunjava i druge uvjete propisane
zakonom za stjecanje prava vlasništva. Preostali dio nasipa ostaje
vlasništvo Republike Hrvatske.

\(3\) U svim postupcima radi zadržavanja građevina u prostoru mora se
voditi računa da se izbjegne negativan refleks objektivne pravne norme
odnosno da se izbjegne učinak da ozakonjena građevina na pomorskom dobru
koja bi trebala biti u općoj uporabi i jednako dostupna svima u naravi i
stvarno ne služi privatnom interesu (kao što su sunčališta, privezišta i
plaže izgrađene ispred privatnih zgrada i dr.).

\(4\) Iznimno od stavka 2. ovoga članka, ne mogu se izuzeti iz pomorskog
dobra zgrade izgrađene na temelju građevne dozvole iz koje proizlazi da
se dopušta gradnja u svrhu korištenja pomorskog dobra (kao što su
kupališta, plažni objekt, spremišta za čamce, ribarsku opremu i sl.).

Postojeći nasipi vidljivi na DOF-u 5/2011

Članak 210.

\(1\) Nasip vidljiv na DOF-u 5/2011 koji je u skladu s prostornim planom
koji sadrži detalje uređenja pomorskog dobra sukladno posebnom propisu
smatra se prirastom kopnenog dijela pomorskog dobra iz članka 6. ovoga
Zakona.

\(2\) Ako je nasip iz stavka 1. ovoga članka u cijelosti namijenjen
općoj upotrebi i služi za namjene u vezi s korištenjem mora (plaža,
šetnica, kupalište, plažni objekti i terase, samostalni infrastrukturni
objekti i sl.), takav je nasip pomorsko dobro u cijelosti, kao i dio
kopna koji se nalazi iza nasipa u dijelu koji predstavlja pomorsko dobro
iz članka 6. stavka 1. ovoga Zakona.

\(3\) Ako nasip iz stavka 1. ovoga članka, kao i dio kopna koji se
nalazi iza nasipa, više ne predstavlja pomorsko dobro iz članka 6.
stavka 1. ovoga Zakona, u postupku određivanja granice pomorskog dobra
obuhvatit će se dio nasipa koji po svojem izgledu, prirodi i namjeni
predstavlja pomorsko dobro, a preostali dio nasipa, kao i dio kopna koji
se nalazi iza nasipa neće biti obuhvaćen u kopneni dio pomorskog dobra.

\(4\) Dio nasipa iz stavka 3. ovoga članka, koji se u postupku
određivanja granice pomorskog dobra ne utvrdi pomorskim dobrom, upisuje
se kao zasebna čestica u vlasništvu Republike Hrvatske.

\(5\) Nasip iz stavka 1. ovoga članka evidentirat će se u katastru i
zemljišnoj knjizi kao kopno u postupku provedbe granice pomorskog dobra
određene sukladno odredbama ovoga Zakona.

\(6\) Nasip koji ne ispunjava uvjete za zadržavanje u prostoru sukladno
stavku 1. ovoga članka uklonit će se na temelju izvršnog rješenja kojim
se nalaže uklanjanje nasipa iz mora, na teret osobe koja je izvršila
nasipavanje, a ako se ta osoba ne može utvrditi, tada solidarno o trošku
jedinice lokalne samouprave i jedinice područne (regionalne) samouprave
na čijem se području nasip nalazi, u okviru redovnog upravljanja
pomorskim dobrom.

\(7\) Žalba protiv rješenja iz stavka 6. ovoga članka nije dopuštena,
ali se može pokrenuti upravni spor.

Postojeći nasipi koji nisu vidljivi na DOF-u 5/2011

Članak 211.

\(1\) Nasip koji nije vidljiv na DOF-u 5/2011 nezakoniti je nasip i ne
može se zadržati u prostoru.

\(2\) Nasip iz stavka 1. ovoga članka ne smatra se prirastom kopnenog
dijela pomorskog dobra i ne može se evidentirati kao kopneni dio
pomorskog dobra, već se u cijelosti smatra morem.

\(3\) Nasip iz stavka 1. ovoga članka uklonit će se na temelju izvršnog
rješenja kojim se nalaže uklanjanje nasipa iz mora, na teret osobe koja
je izvršila nasipavanje, a ako se ta osoba ne može utvrditi, tada
solidarno o trošku jedinice lokalne samouprave i jedinice područne
(regionalne) samouprave na čijem se području nasip nalazi, u okviru
redovnog upravljanja pomorskim dobrom.

\(4\) Rješenje iz stavka 3. ovoga članka inspektor pomorskog dobra dužan
je donijeti u roku od dvije godine od dana stupanja na snagu ovoga
Zakona.

\(5\) Žalba protiv rješenja iz stavka 3. ovoga članka nije dopuštena,
ali se može pokrenuti upravni spor.

Građevine vidljive na DOF-u 5/2011

Članak 212.

\(1\) Iznimno od odredbi članka 15. ovoga Zakona, građevine vidljive na
DOF-u 5/2011 (kao što su molovi, gatovi, sunčališta, istezališta,
lukobrani, rive i sinonimi tih pojmova, građevine u lukama i drugi
samostalni infrastrukturni objekti) mogu se zadržati u prostoru ako
ispunjavanju sve uvjete propisane člankom 14. ovoga Zakona, kao i
odredbama drugih propisa kojima se uređuje prostorno planiranje i
gradnja.

\(2\) Ozakonjenje građevina iz ovoga članka može se provesti tek nakon
što jedinice lokalne samouprave usklade svoje prostorne planove s
odredbama članka 14. ovoga Zakona.

\(3\) Ovlaštena osoba koja upravlja pomorskim dobrom na kojem se nalaze
građevine iz stavka 1. ovoga članka dužna je nadležnom javnopravnom
tijelu za gradnju i prostorno uređenje podnijeti zahtjev za donošenje
rješenja o zadržavanju u prostoru građevine u roku od šest mjeseci od
usklađenja prostornih planova sukladno stavku 2. ovoga članka.

\(4\) Zahtjev podnesen nakon isteka roka iz stavka 3. odbacit će se kao
nepravodoban.

\(5\) Vlada Republike Hrvatske osnovat će odlukom Povjerenstvo za ocjenu
prihvatljivosti zadržavanja u prostoru građevina iz stavka 1. ovoga
članka za svaku županiju na čijem teritoriju leži pomorsko dobro u roku
od šest mjeseci od dana stupanja na snagu ovoga Zakona. Povjerenstvo ima
pet članova od kojih mora biti jedan arhitekt pejzažist, jedan arhitekt,
jedan stručnjak za okoliš te jedan inženjer graditeljstva.

\(6\) Nadležno javnopravno tijelo iz stavka 3. ovoga članka dužno je
nakon zaprimanja zahtjeva za zadržavanje građevine u prostoru zatražiti
stručno mišljenje Povjerenstva iz stavka 5. ovoga članka.

\(7\) Povjerenstvo će dati mišljenje o stabilnosti građevine i tehničkim
karakteristikama, utjecaju na prirodu, okoliš, ekosustave, krajobraz i
sl., uzimajući u obzir načela iz članka 14. ovoga Zakona, kao i druge
posebne propise. Ako nadležno tijelo ne prihvati mišljenje Povjerenstva,
dužno je detaljno obrazložiti razloge za to.

\(8\) U svemu ostalom odgovarajuće se primjenjuju propisi općeg zakona
kojima se uređuje ozakonjenje nezakonito izgrađenih zgrada.

\(9\) U svim postupcima iz ovoga članka kao stranka u postupku sudjeluje
nadležno općinsko državno odvjetništvo.

\(10\) Jedinice lokalne samouprave dužne su uskladiti svoje prostorne
planove sukladno odredbama članka 14. ovoga Zakona u roku od četiri
godine od dana stupanja na snagu ovoga Zakona.

\(11\) Ako jedinice lokalne samouprave ne usklade svoje prostorne
planove sukladno odredbama članka 14. ovoga Zakona u roku od četiri
godine od dana stupanja na snagu ovoga Zakona, građevine izgrađene na
pomorskom dobru više se ne mogu zadržati u prostoru te će se ukloniti.

\(12\) Ako neka od građevina izgrađena na pomorskom dobru, neovisno o
vremenu gradnje, ugrožava sigurnost plovidbe, zdravlje i sigurnost
ljudi, nanosi štetu drugoj građevini ili imovini, štetu prirodi, okolišu
i ekosustavu, onemogućava ili ometa opću upotrebu pomorskog dobra, ili
za nju postoji izvršno rješenje o uklanjanju do dana stupanja na snagu
ovoga Zakona, takva će se građevina ukloniti rješenjem inspektora
pomorskog dobra o trošku osobe koja je građevinu izgradila, a ako se ta
osoba ne može utvrditi, tada o trošku jedinice lokalne samouprave na
čijem se području građevina nalazi.

\(13\) U svim postupcima radi zadržavanja građevina u prostoru mora se
voditi računa da se izbjegne refleks (odraz) objektivne pravne norme
odnosno da se izbjegne učinak da ozakonjena građevina na pomorskom dobru
koja bi trebala biti u općoj uporabi i jednako dostupna svima u naravi i
stvarno ne služi privatnom interesu (primjerice sunčališta, privezišta i
plaže izgrađene ispred privatnih zgrada i dr.).

Druge građevine koje nisu vidljive na DOF-u 5/2011

Članak 213.

\(1\) Građevine na pomorskom dobru, kao što su molovi, gatovi,
sunčališta, istezališta, lukobrani, rive i sinonimi tih pojmova, kao i
građevine u lukama i drugi samostalni infrastrukturni objekti, koje nisu
vidljive na DOF-u 5/2011 uklonit će se rješenjem inspektora pomorskog
dobra o trošku osobe koja je građevinu izgradila, a ako se ta osoba ne
može utvrditi, tada o trošku jedinice lokalne samouprave na čijem se
području građevina nalazi, u okviru redovnog upravljanja pomorskim
dobrom.

\(2\) Rješenje iz stavka 1. ovoga članka inspektor pomorskog dobra dužan
je donijeti u roku od dvije godine od dana stupanja na snagu ovoga
Zakona.

\(3\) Žalba protiv rješenja iz stavka 2. ovoga članka nije dopuštena,
ali se može pokrenuti upravni spor.

Rješenje o određivanju granice pomorskog dobra za postojeće nasipe i
druge građevine

Članak 214.

\(1\) Ako se rješenje o određivanju granice pomorskog dobra iz članka
25. ovoga Zakona donosi za dio kopna iz članaka 210. i 211. ovoga
Zakona, geodetskim elaboratom iz članka 25. stavka 1. točke 5. ovoga
Zakona evidentirat će se postojeći nasip u katastru i zemljišnoj knjizi
kao pomorsko dobro.

\(2\) Iznimno od stavka 1. ovoga članka, ako se rješenje o određivanju
granice pomorskog dobra iz članka 25. ovoga Zakona donosi za dio kopna
iz članka 210. stavka 3. ovoga Zakona geodetskim elaboratom iz članka
25. stavka 1. točke 5. ovoga Zakona evidentirat će se postojeći nasip u
katastru i zemljišnoj knjizi kao pomorsko dobro u dijelu kojim je
određen kao pomorsko dobro, a u dijelu u kojem nije određen kao pomorsko
dobro evidentirat će se u katastru i zemljišnoj knjizi kao zasebna
čestica u vlasništvu Republike Hrvatske. Isto vrijedi i za pojas kopna
iza nasipa koji je bio pomorsko dobro prije nasipavanja.

\(3\) Ako se rješenje o određivanju granice pomorskog dobra donosi za
dio kopna iz članka 213. ovoga Zakona geodetskim elaboratom iz članka
25. stavka 1. točke 5. ovoga Zakona građevina, zemljište ispod te
građevine i zemljište nužno za redovitu upotrebu građevine evidentirat
će se u katastru i zemljišnoj knjizi kao zasebna čestica u vlasništvu
Republike Hrvatske.

Gradnja na pomorskom dobru na temelju Plana upravljanja

Članak 215.

Gradnja na pomorskom dobru na temelju Plana upravljanja iz članka 39.
ovoga Zakona dozvoljena je tek nakon što jedinice lokalne i područne
(regionalne) samouprave usklade svoje prostorne planove s ovim Zakonom i
posebnim zakonom kojim se uređuje prostorno planiranje i gradnja.

Obveze jedinice lokalne samouprave u vezi s građevinama koje se odmah
moraju ukloniti iz prostora

Članak 216.

\(1\) Jedinice lokalne samouprave dužne su u roku od 18 mjeseci od dana
stupanja na snagu ovoga Zakona prijaviti nadležnoj lučkoj kapetaniji i
nadležnoj inspekciji građevine koje se prema odredbama ovoga Zakona
odmah moraju ukloniti iz prostora, a u svrhu poduzimanja daljnjih
potrebnih radnji iz njihove nadležnosti.

\(2\) U slučaju nepostupanja u skladu sa stavkom 1. ovoga članka
jedinice lokalne samouprave odgovaraju za prekršaj.

Upisi prava vlasništva na pomorskom dobru

Članak 217.

\(1\) Svi upisi prava vlasništva na nekretninama koje su pomorsko dobro
po samom zakonu iz članka 3. ovoga Zakona i koje su na temelju zakona i
prema prijašnjim propisima bile pomorsko dobro, provedeni do stupanja na
snagu ovoga Zakona nevaljani su i bez pravnog učinka te su upisani
vlasnici dužni trpjeti upis pomorskog dobra.

\(2\) Iznimno od stavka 1. ovoga članka, iako se radilo o pomorskom
dobru, smatra se valjanim upis prava vlasništva na onoj nekretnini koja
je na temelju odluke nadležnog tijela koje je upravljalo pomorskim
dobrom ili nekog drugog tijela javne vlasti do 24. svibnja 1974., kada
je stupio na snagu Zakon o pomorskom i vodnom dobru, lukama i
pristaništima (»Narodne novine«, br. 19/74., 39/75., 17/77. i 18/81.),
bila izdvojena iz pomorskog dobra neovisno o tome bi li i sada u
cijelosti ili djelomice predstavljala pomorsko dobro.

\(3\) Svi upisi prava vlasništva koji potječu od nekadašnjeg prava
upravljanja, korištenja ili raspolaganja na nekretninama u društvenom
vlasništvu provedeni u korist pravnih osoba koje su u vrijeme njihove
pretvorbe odnosno pretvorbe njihova pravnog prednika bile pomorsko dobro
po samom zakonu (primjerice nekretnine unutar luka, na plažama,
kupalištima, morskoj obali, svjetionicima itd.) nevaljani su i bez
pravnog učinka.

\(4\) Svi upisi prava vlasništva na nekretninama koje su pomorsko dobro
po samom zakonu, a koji potječu od nekadašnjeg prava upravljanja
korištenja ili raspolaganja na nekretninama u društvenom vlasništvu čiji
su nositelji bivše općine, provedeni u korist njihovih pravnih
sljedbenika jedinica lokalne samouprave na nekretninama koje su u
vrijeme stupanja na snagu Zakona o lokalnoj samoupravi i upravi
(»Narodne novine«, br. 90/92.) bile pomorsko dobro po samom zakonu,
nevaljani su i bez pravnog učinka.

\(5\) Zemljišnoknjižni sud će na prijedlog općinskog državnog
odvjetništva provesti uknjižbu pomorskog dobra na svim nekretninama koje
su pomorsko dobro iz članka 6. ovoga Zakona, a u zemljišnim knjigama
uknjižene su kao vlasništvo Republike Hrvatske, jedinica lokalne i
područne (regionalne) samouprave, kao državno vlasništvo, društveno
vlasništvo, općenarodna imovina, opće dobro, javno dobro i sl.

\(6\) Gradonačelnici i načelnici (ili izvršno tijelo jedinica lokalne
(regionalne) samouprave) dužni su po zahtjevu općinskog državnog
odvjetništva dati tabularnu izjavu za upis pomorskog dobra na nekretnini
iz stavka 1. ovoga članka.

Granice pomorskog dobra utvrđene do stupanja na snagu ovoga Zakona za
koje je izrađen geodetski elaborat

Članak 218.

Ako nekretnine unutar granice pomorskog dobra u zemljišnoj knjizi nisu
upisane tako da je učinjeno vidljivim pomorsko dobro, nadležno upravno
tijelo u jedinici područne (regionalne) samouprave će putem nadležnog
državnog odvjetništva pokrenuti postupak za brisanje postojećeg upisa,
uz istodobni upis pomorskog dobra u zemljišnoj knjizi.

Postupci utvrđivanja granice pomorskog dobra započeti do stupanja na
snagu ovoga Zakona

Članak 219.

\(1\) Postupci za određivanje granica pomorskog dobra započeti prema
odredbama Pomorskog zakonika (»Narodne novine«, br. 17/94., 74/94. i
43/96.) do stupanja na snagu ovoga Zakona dovršit će se prema odredbama
propisa koji su bili na snazi u vrijeme njihova pokretanja.

\(2\) Postupci za utvrđivanje granica pomorskog dobra započeti prema
odredbama Zakona o pomorskom dobru i morskim lukama (»Narodne novine«,
br. 158/03., 100/04., 141/06., 38/09., 123/11., 56/16. i 98/19.) do
stupanja na snagu ovoga Zakona dovršit će se prema odredbama ovoga
Zakona.

Provedba utvrđenih granica pomorskog dobra

Članak 220.

\(1\) Pomorsko dobro utvrđeno u skladu sa Zakonom o pomorskom dobru i
morskim lukama (»Narodne novine«, br. 158/03., 100/04., 141/06., 38/09.,
123/11., 56/16. i 98/19.), za koje je izrađen parcelacijski odnosno
geodetski elaborat s ucrtanom granicom pomorskog dobra, upisat će se u
zemljišne knjige kao pomorsko dobro, a upisanim vlasnicima pripada pravo
na naknadu kao da je provedeno izvlaštenje pod uvjetima iz članka 10.
stavka 5. ovoga Zakona.

\(2\) Nadležno državno odvjetništvo pokrenut će postupak uknjižbe
pomorskog dobra iz stavka 1. ovoga članka u roku od godine dana od dana
donošenja ovoga Zakona, na temelju akta kojim je granica pomorskog dobra
odnosno lučkog područja utvrđena i prijavnog lista koje izrađuje tijelo
nadležno za katastar.

Postojeće koncesije na pomorskom dobru i postupci u tijeku

Članak 221.

\(1\) Postupci davanja i izmjene koncesija koji su započeti prema
odredbama Zakona o pomorskom dobru i morskim lukama (»Narodne novine«,
br. 158/03., 100/04., 141/06., 38/09., 123/11., 56/16. i 98/19.) dovršit
će se prema odredbama toga Zakona.

\(2\) Ugovori o koncesijama sklopljeni do stupanja na snagu ovoga Zakona
ostaju na snazi do isteka vremena na koje su sklopljeni te se, na
prijedlog davatelja koncesije ili koncesionara, mogu izmijeniti
sklapanjem dodatka ugovora o koncesiji, kojim će se koncesijska naknada
utvrditi prema odredbama ovoga Zakona i propisa donesenih na temelju
ovoga Zakona.

\(3\) Postupci izmjene koncesija koji su započeti prema odredbama Zakona
o pomorskom dobru i morskim lukama (»Narodne novine«, br. 158/03.,
100/04., 141/06., 38/09., 123/11., 56/16. i 98/19.), a odnose se na
koncesije koje je dalo nenadležno tijelo završit će se prema odredbama
ovoga Zakona.

\(4\) Koncesionari luka posebne namjene mogu zatražiti od davatelja
koncesije promjenu obuhvata koncesije ili promjenu namjene koncesije ako
je takav zahvat odnosno namjena prostora planirana prostornim planovima,
u kojem slučaju davatelj koncesije može odlučiti o izmjeni koncesije te
utvrditi nove uvjete, koncesijsku naknadu, opseg, namjenu i obuhvat
korištenja pomorskog dobra, sukladno odredbama ovoga Zakona.

\(5\) Za ugovore o koncesiji za luke posebne namjene -- sportske luke
sklopljene do dana stupanja na snagu ovoga Zakona -- koncesionari su
dužni u roku od tri mjeseca od dana stupanja na snagu ovoga Zakona
dostaviti davatelju koncesije dokaz o ispunjavanju uvjeta iz članka 142.
stavka 2. ovoga Zakona.

\(6\) Koncesionari sportskih luka iz stavka 5. ovoga članka koji
zadovoljavaju uvjete iz članka 142. stavka 2. ovoga Zakona nastavljaju
koristiti sportsku luku u opsegu dodijeljene koncesije.

\(7\) Ako davatelj koncesije utvrdi da sportska luka ne udovoljava
kriterijima iz članka 142. stavka 2. ovoga Zakona, u roku od godine dana
pokrenut će postupak uključivanja područja sportske luke u obuhvat luke
otvorene za javni promet, neovisno o namjeni luke prema prostornim
planovima.

Obveza unosa podataka u Jedinstvenu nacionalnu bazu podataka pomorskog
dobra Republike Hrvatske

Članak 222.

Davatelj koncesije dužan je u roku od jedne godine od dana stupanja na
snagu ovoga Zakona unijeti u elektroničkom obliku podatke o svim
koncesijama sklopljenim do dana stupanja na snagu ovoga Zakona u
Jedinstvenu nacionalnu bazu podataka pomorskog dobra Republike Hrvatske.

Korištenje infrastrukturnog objekta privezišta vidljivog na DOF-u 5/2011

Članak 223.

Za infrastrukturni objekt privezište vidljiv na DOF-u 5/2011, a koji se
nalazi izvan naselja i čini funkcionalnu cjelinu s jednim ugostiteljskim
objektom i nije povezan s drugim ugostiteljskim objektom, vlasnik
odnosno korisnik ugostiteljskog objekta može sukladno članku 63. ovoga
Zakona u roku od godine dana od dana donošenja ovoga Zakona podnijeti
nadležnom tijelu zahtjev za dodjelu koncesije za gospodarsko korištenje
privezišta u trajanju do pet godina.

Lučke uprave osnovane do stupanja na snagu ovoga Zakona

Članak 224.

\(1\) Lučka uprava Rijeka, osnovana Odlukom o osnivanju Lučke uprave
Rijeka (»Narodne novine«, br. 42/96., 26/02., 54/02., 72/07., 121/12.,
14/14., 115/15., 72/18., 64/20., 140/20., 97/21. i 5/23.), Lučka uprava
Zadar, osnovana Odlukom o osnivanju Lučke uprave Zadar (»Narodne
novine«, br. 19/97., 67/02., 154/03., 132/06., 127/07., 155/13., 83/15.,
35/19. i 60/20.), Lučka uprava Šibenik, osnovana Uredbom o osnivanju
Lučke uprave Šibenik (»Narodne novine«, br. 174/04. i 131/20.), Lučka
uprava Split, osnovana Odlukom o osnivanju Lučke uprave Split (»Narodne
novine«, br. 45/97., 155/98., 72/11., 114/14., 12/19., 95/19. i 43/23.),
Lučka uprava Ploče, osnovana Odlukom o osnivanju Lučke uprave Ploče
(»Narodne novine«, br. 19/97., 139/97., 18/99., 140/12. i 31/17.) i
Lučka uprava Dubrovnik, osnovana Odlukom o osnivanju Lučke uprave
Dubrovnik (»Narodne novine«, br. 19/97., 21/02., 113/13. i 108/15.),
nastavljaju sa svojim radom.

\(2\) Vlada Republike Hrvatske uskladit će akte o osnivanju lučkih
uprava iz stavka 1. ovoga članka s ovim Zakonom u roku od šest mjeseci
od dana njegova stupanja na snagu.

\(3\) Lučke uprave dužne su uskladiti statute, opće akte i pravilnik o
redu u luci s ovim Zakonom i aktima iz stavka 2. ovoga članka u roku od
90 dana od dana njihova stupanja na snagu.

\(4\) Ravnatelji lučkih uprava iz stavka 1. ovoga članka ostaju na
dužnosti najduže do isteka mandata na koji su imenovani.

\(5\) Osnivač lučke uprave dužan je uskladiti sastav upravnih vijeća s
odredbama ovoga Zakona u roku od 90 dana od dana stupanja na snagu ovoga
Zakona.

Županijske lučke uprave osnovane do stupanja na snagu ovoga Zakona

Članak 225.

\(1\) Lučka uprava Umag-Novigrad, osnovana Odlukom o osnivanju Lučke
uprave Umag-Novigrad (»Službene novine Istarske županije«, br. 7/97.,
1/99., 3/99., 2/09., 13/12., 27/14. i 2/17.), Lučka uprava Poreč,
osnovana Odlukom o osnivanju Lučke uprave Poreč (»Službene novine
Istarske županije«, br. 7/97., 2/09., 27/14., 2/17., 8/18. i 14/18.),
Lučka uprava Rovinj, osnovana Odlukom o osnivanju Lučke uprave Rovinj
(»Službene novine Istarske županije«, br. 7/97., 12/13. i 14/15.), Lučka
uprava Pula, osnovana Odlukom o osnivanju Lučke uprave Pula (»Službene
novine Istarske županije«, br. 8/97., 1/99., 3/99., 11/04., 2/09.,
16/16., 2/17., 10/17., 12/17. i 17/19.), Lučka uprava Rabac, osnovana
Odlukom o osnivanju Lučke uprave Rabac (»Službene novine Istarske
županije«, br. 8/97., 5/98., 2/17. i 8/21.), Lučka uprava
Bakar-Kraljevica-Kostrena, Lučka uprava Cres, Županijska lučka uprava
Crikvenica, Županijska lučka uprava Krk, Županijska lučka uprava Mali
Lošinj, Županijska lučka uprava Opatija-Lovran-Mošćenička Draga,
Županijska lučka uprava Novi Vinodolski i Županijska lučka uprava Rab,
osnovane Odlukom o utvrđivanju lučkog područja u lukama otvorenim za
javni promet županijskog i lokalnog značaja na području
Primorsko-goranske županije (»Službene novine Primorsko-goranske
županije«, br. 40/20., 21/21., 33/22. i 36/22.), Lučka uprava Novalja,
osnovana Odlukom o osnivanju Lučke uprave Novalja (»Županijski glasnik
Ličko-senjske županije«, br. 1/98., 6/98., 2/00., 19/04., 7/05. −
pročišćeni tekst, 21/09., 7/10., 14/13., 18/13., 8/14, 14/14 −
pročišćeni tekst, 9/19. i 15/21.), Lučka uprava Senj, osnovana Odlukom o
osnivanju Lučke uprave Senj (»Županijski glasnik Ličko-senjske
županije«, br. 1/98., 2/00., 19/04., 7/05. − pročišćeni tekst, 26/07.,
21/09., 7/12., 14/13., 18/13., 8/14., 14/14. − pročišćeni tekst, 29/17.
i 15/21.), Županijska lučka uprava Zadar, osnovana Odlukom o osnivanju
lučke uprave za luke županijskog i lokalnog značaja (»Službeni glasnik
Zadarske županije«, br. 6/98., 15/03., 14/04., 11/05., 12/05., 09/07.,
12/08., 06/11., 16/15., 18/17., 9/19., 18/21. i 26/22.), Lučka uprava
Šibensko-kninske županije, osnovana Odlukom o osnivanju Lučke uprave
Šibensko-kninske županije o utvrđivanju granica lučkih područja
(»Službeni vjesnik Šibensko-kninske županije«, br. 10/00., 13/04..
6/11., 3/12., 7/12., 4/13., 12/13., 11/16., 2/19., 6/19., 4/20. i
17/20.), Lučka uprava Splitsko-dalmatinske županije, osnovana Odlukom o
osnivanju Lučke uprave Splitsko-dalmatinske županije (»Službeni glasnik
Splitsko-dalmatinske županije«, br. 1/99., 9/04., 5/08., 11/12., 1/13.,
4/14., 160/17., 114/18., 162/18., 177/18., 22/20., 82/22. i 105/22.),
Lučka uprava Dubrovačko-neretvanske županije, osnovana Odlukom o
osnivanju Lučke uprave Dubrovačko-neretvanske županije za luke
županijskog i lokalnog značaja (»Službeni glasnik Dubrovačko-neretvanske
županije«, br. 6/97., 2/98., 8/98., 4/00., 2/02., 7/04., 5/05., 10/05.,
4/06., 9/08., 8/12., 7/15., 10/16., 5/17., 18/18. i 16/19.), Županijska
lučka uprave Dubrovnik, osnovana Odlukom o osnivanju Županijske lučke
uprave Dubrovnik za luke županijskog i lokalnog značaja (»Službeni
glasnik Dubrovačko-neretvanske županije«, br. 05/05., 10/05., 8/10.,
12/10., 12/13. i 16/21.), Županijska lučka uprava Korčula, osnovana
Odlukom o osnivanju Županijske lučke uprave Korčula za luke županijskog
i lokalnog značaja (»Službeni glasnik Dubrovačko-neretvanske županije«,
br. 5/05., 4/16. i 1/18.), i Županijska lučka uprava Vela Luka, osnovana
Odlukom o osnivanju Županijske lučke uprave Vela Luka za luke
županijskog i lokalnog značaja (»Službeni glasnik Dubrovačko-neretvanske
županije«, br. 5/05., 12/15. i 10/16.), nastavljaju sa svojim radom.

\(2\) Jedinice područne (regionalne) samouprave uskladit će akte o
osnivanju županijskih lučkih uprava iz stavka 1. ovoga članka s ovim
Zakonom u roku od šest mjeseci od dana stupanja na snagu ovoga Zakona.

\(3\) Županijske lučke uprave dužne su uskladiti statute i opće akte s
ovim Zakonom i aktima iz stavka 2. ovoga članka u roku od 90 dana od
dana njihova stupanja na snagu.

\(4\) Ravnatelji lučkih uprava iz stavka 1. ovoga članka ostaju na
dužnosti najduže do isteka mandata na koji su imenovani.

\(5\) Osnivač lučke uprave dužan je uskladiti sastav upravnih vijeća s
odredbama ovoga Zakona u roku od 90 dana od dana stupanja na snagu ovoga
Zakona.

Županijska povjerenstva za granice pomorskog dobra osnovana do stupanja
na snagu ovoga Zakona

Članak 226.

\(1\) Županijska povjerenstva za granice osnovana na temelju Zakona o
pomorskom dobru i morskim lukama (»Narodne novine«, br. 158/03.,
100/04., 141/06., 38/09., 123/11., 56/16. i 98/19.) nastavljaju s radom
do izbora novoga povjerenstva sukladno odredbama ovoga Zakona.

\(2\) Izvršno tijelo jedinice područne (regionalne) samouprave dužno je
u roku od 90 dana od dana stupanja na snagu ovoga Zakona imenovati
Županijsko povjerenstvo za granice pomorskog dobra sukladno odredbama
ovoga Zakona.

Savjet za luke od osobitog (međunarodnog) gospodarskog interesa za
Republiku Hrvatsku

Članak 227.

Stupanjem na snagu ovoga Zakona prestaju s radom Savjeti za luke od
osobitog (međunarodnog) gospodarskog interesa za Republiku Hrvatsku,
osnovani na temelju Zakona o pomorskom dobru i morskim lukama (»Narodne
novine«, br. 158/03., 100/04., 141/06., 38/09., 123/11., 56/16. i
98/19.).

Donošenje propisa od strane Vlade Republike Hrvatske

Članak 228.

\(1\) Vlada Republike Hrvatske donijet će u roku od godinu dana od dana
stupanja na snagu ovoga Zakona uredbe iz članka 14. stavka 4. točke 11.,
članka 47. stavka 3., članka 58. stavka 6., članka 72. stavka 7. i
članka 84. stavaka 3. i 4. ovoga Zakona.

\(2\) Vlada Republike Hrvatske donijet će u roku od godinu dana od dana
stupanja na snagu ovoga Zakona odluku iz članka 28. stavka 1. ovoga
Zakona.

\(3\) Vlada Republike Hrvatske donijet će u roku od godinu dana od dana
stupanja na snagu ovoga Zakona nacionalni plan iz članka 35. ovoga
Zakona.

\(4\) Vlada Republike Hrvatske osnovat će ustanovu iz članka 9. stavka
5. u roku od dvije godine od dana stupanja na snagu ovoga Zakona.

Donošenje propisa

Članak 229.

\(3\) Vlada Republike Hrvatske će radi usklađivanja s odredbama ovoga
Zakona predložiti izmjene Zakona o morskom ribarstvu (»Narodne novine«,
br. 62/17., 14/19. i 30/23.) u roku od 12 mjeseci od dana stupanja na
snagu ovoga Zakona.

\(2\) Ministar će u roku od godinu dana od dana stupanja na snagu ovoga
Zakona donijeti pravilnike iz članka 39. stavka 12., članka 42. stavka
7., članka 57. stavka 6., članka 73. stavka 3., članka 74. stavka 6.,
članka 105. stavka 3., članka 125. stavka 5., članka 127. stavka 5.,
članka 153. stavka 5. i članka 167. stavka 6. ovoga Zakona.

\(3\) Ministar će u roku od godinu dana od dana stupanja na snagu ovoga
Zakona donijeti odluke iz članka 84. stavka 5., članka 153. stavka 3. i
članka 167. stavka 3. ovoga Zakona.

\(4\) Ministar će u roku od šest mjeseci od dana stupanja na snagu
Zakona iz stavka 1. ovoga članka donijeti odluku iz članka 83. stavka 1.
ovoga Zakona.

Donošenje popisa od strane ministra nadležnog za poslove obrane

Članak 230.

Ministar nadležan za poslove obrane će u roku od 90 dana od dana
stupanja na snagu ovoga Zakona donijeti pravilnik o redu u vojnim lukama
sukladno članku 163. stavku 8. ovoga Zakona.

Važenje podzakonskih propisa donesenih na temelju Zakona o pomorskom
dobru i morskim lukama (»Narodne novine«, br. 158/03., 100/04., 141/06.,
38/09., 123/11., 56/16. i 98/19.)

Članak 231.

\(1\) Do stupanja na snagu uredbe iz članka 47. stavka 3. ovoga Zakona i
uredbe iz članka 58. stavka 6. ovoga Zakona ostaje na snazi Uredba o
postupku davanja koncesije na pomorskom dobru (»Narodne novine«, br.
23/04., 101/04., 39/06., 63/08., 125/10., 102/11., 83/12. i 10/17.).

\(2\) Do stupanja na snagu uredbe iz članka 72. stavka 7. ovoga Zakona
ostaje na snazi Uredba o postupku davanja koncesijskog odobrenja na
pomorskom dobru (»Narodne novine«, br. 36/04., 63/08., 133/13. i
63/14.).

\(3\) Do stupanja na snagu uredbe iz članka 84. stavka 3. ovoga Zakona
ostaje na snazi Uredba o razvrstaju luka otvorenih za javni promet i
luka posebne namjene (»Narodne novine«, br. 110/04. i 82/07.).

\(4\) Do stupanja na snagu uredbe iz članka 84. stavka 4. ovoga Zakona
ostaje na snazi Uredba o uvjetima kojima moraju udovoljavati luke
(»Narodne novine«, br. 110/04.).

\(5\) Do stupanja na snagu pravilnika iz članka 125. stavka 5. i članka
127. stavka 5. ovoga Zakona ostaje na snazi Pravilnik o kriterijima za
određivanje namjene pojedinog dijela luke otvorene za javni promet
županijskog i lokalnog značaja, način plaćanja veza, uvjete korištenja,
te određivanja maksimalne visine naknade i raspodjele prihoda (»Narodne
novine«, br. 94/07., 79/08., 114/12. i 47/13.).

\(6\) Do stupanja na snagu pravilnika iz članka 73. stavka 3. ovoga
Zakona ostaje na snazi Pravilnik o Upisniku koncesija na pomorskom dobru
(»Narodne novine«, br. 176/04.).

\(7\) Do stupanja na snagu odluke iz članka 84. stavka 5. ovoga Zakona
ostaju na snazi Naredba o razvrstaju luka otvorenih za javni promet na
području Dubrovačko-neretvanske županije (»Narodne novine«, br. 15/17.),
Naredba o razvrstaju luka otvorenih za javni promet na području Istarske
županije (»Narodne novine«, br. 113/19.), Naredba o razvrstaju luka
otvorenih za javni promet na području županije Ličko-senjske (»Narodne
novine«, br. 100/18.), Naredba o razvrstaju luka otvorenih za javni
promet na području Primorsko-goranske županije (»Narodne novine«, br.
3/15., 38/15., 98/19. i 47/20.), Naredba o razvrstavanju luka otvorenih
za javni promet na području Splitsko-dalmatinske županije (»Narodne
novine«, br. 90/14. i 79/22.), Naredba o razvrstaju luka otvorenih za
javni promet na području Šibensko-kninske županije (»Narodne novine«,
br. 84/15.) i Naredba o razvrstaju luka otvorenih za javni promet na
području Zadarske županije (»Narodne novine«, br. 7/21. i 24/21.).

\(8\) Do stupanja na snagu odluke iz članka 28. stavka 1. ovoga Zakona
ostaje na snazi Odluka o osnivanju luka posebne namjene -- vojnih luka
(»Narodne novine«, br. 89/04., 73/08., 12/13. i 43/18.).

Prestanak važenja propisa

Članak 232.

Danom stupanja na snagu ovoga Zakona prestaju važiti:

1\. Pravilnik o evidentiranju i obilježavanju pomorskog dobra (»Narodne
novine«, br. 29/05.)

2\. Pravilnik o vrstama morskih plaža i uvjetima koje moraju
zadovoljavati (»Narodne novine«, br. 50/95.)

3\. Pravilnik o kriterijima za produženje roka trajanja koncesije
(»Narodne novine«, br. 112/07.).

Imenovanje Savjeta za pomorsko dobro i morske luke

Članak 233.

Vlada Republike Hrvatske imenovat će Savjet za pomorsko dobro i morske
luke iz članka 43. stavka 1. ovoga Zakona u roku od 90 dana od dana
stupanja na snagu ovoga Zakona.

Donošenje odluke o redu na pomorskom dobru

Članak 234.

Predstavničko tijelo jedinice lokalne samouprave dužno je u roku od 90
dana od dana stupanja na snagu ovoga Zakona donijeti odluku iz članka
149. stavka 3. ovoga Zakona.

Prestanak važenja Zakona o pomorskom dobru i morskim lukama (»Narodne
novine«, br. 158/03., 100/04., 141/06., 38/09., 123/11., 56/16. i
98/19.)

Članak 235.

Danom stupanja na snagu ovoga Zakona prestaje važiti Zakon o pomorskom
dobru i morskim lukama (»Narodne novine«, br. 158/03., 100/04., 141/06.,
38/09., 123/11., 56/16. i 98/19.).

Stupanje na snagu ovoga Zakona

Članak 236.

Ovaj Zakon stupa na snagu osmoga dana od dana objave u »Narodnim
novinama«.
