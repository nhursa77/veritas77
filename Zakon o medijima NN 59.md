**NN 59/2004 (10.5.2004.), Zakon o medijima**

**HRVATSKI SABOR**

**1324**

Na teme­lju članka 88. Ustava Republike Hrvatske, donosim

**ODLUKU**

**O PROGLAŠENJU ZAKONA O MEDIJIMA**

Proglašavam Zakon o medijima, koji je donio Hrvatski sabor na sjednici
30. trav­nja 2004. godine.

> Broj: 01-081-04-1625/2\
> Zagreb, 5. svib­nja 2004.

Predsjednik\
Republike Hrvatske\
**Stjepan Mesić,** v. r.

**ZAKON**

**O MEDIJIMA**

I. OPĆE ODREDBE

Članak 1.

\(1\) Ovim se Zakonom uređuju pretpostavke za ostvarivanje načela
slobode medija, prava novinara i drugih sudionika u javnom informiranju
na slobodu izvješćivanja i dostupnost javnim informacijama, prava i
obveze nakladnika, javnost vlasništva, ostvarivanje prava na ispravak i
odgovor, način obavljanja distribucije tiska, način zaštite tržišnog
natjecanja, te prava i obveze drugih pravnih i fizičkih osoba koje
djeluju na području javnog informiranja.

\(2\) Odredbe ovoga Zakona primjenjivat će se i tumačiti sukladno
Europskoj konvenciji za zaštitu ljudskih prava i temeljnih sloboda.

Članak 2.

U smislu ovoga Zakona pojedini pojmovi imaju sljedeća značenja:

*Mediji* su: novine i drugi tisak, radijski i televizijski programi,
programi novinskih agencija, elektroničke publikacije, teletekst i
ostali oblici dnevnog ili periodičnog objavljivanja ured­nički
oblikovanih programskih sadržaja prijenosom zapisa, glasa, zvuka ili
slike. Mediji nisu knjige, udžbenici, bilteni, katalozi ili drugi
nositelji objavljivanja informacija koji su namijenjeni is­klju­čivo
obrazovnom, znanstvenom i kulturnom procesu, ogla­ša­vanju, poslovnoj
komunikaciji, radu trgovačkih druš­tava, zavoda i ustanova, udruga,
političkih stranaka, vjerskih i ostalih organizacija, školska glasila,
»Narodne novine« Republike Hrvatske, služ­bena glasila jedinica lokalne i
područne (regionalne) samouprave i ostala službena priopćenja, plakati,
letci, prospekti i transparenti, te video stranice bez žive slike i
druge besplatne obavijesti, osim ako ovim Zakonom nije drukčije
propisano.

*Javno informiranje* jest ono informiranje koje se ostvaruje posredstvom
medija.

*Programski sadržaji* medija (u daljnjem tekstu: programski sadržaji) su
informacije svih vrsta (vijesti, mišljenja, obavijesti, poruke i ostale
informacije) te autorska djela koja se objav­ljuju putem medija u svrhu
obavješćivanja, te zadovoljavanja kulturnih, znanstvenih, obrazovnih i
ostalih potreba javnosti.

*Programske osnove *medija su odabrani programski sadržaji (opći ili
specijalizirani) što ih pri pokretanju medija utvrđuje i objavljuje
nakladnik.

*Nakladnik medija* (u daljnjem tekstu: nakladnik) je svaka fizička ili
pravna osoba koja putem medija objavljuje programske sadržaje i
sudjeluje u javnom informiranju, bez obzira na tehnička sredstva preko
kojih se njegovi urednički oblikovani programski sadržaji objavljuju,
prenose ili su dostupni javnosti.

*Novinski nakladnik* je fizička ili pravna osoba koja objavljuje
programske sadržaje putem tiska.

*Novinar* je fizička osoba koja se bavi prikupljanjem, obradom,
obli­kovanjem ili razvrstavanjem informacija za objavu putem medija, te
je zaposlena kod nakladnika na temelju ugovora o radu ili obavlja
novinarsku djelatnost kao samostalno zanimanje, u skladu sa zakonom.

*Glavni urednik* je novinar ovlašten za uređivanje medija kojeg imenuje
nakladnik na način propisan zakonom. U elektro­ničkim medijima glavnim
urednikom se smatra direktor programa ukoliko glavni urednik nije
imenovan.

*Samoregulacijski akti* su pravila novinarske struke i etike, statut
medija, kao i drugi akti kojima se utvrđuju strukovna i druga pravila
ponašanja ili uređuju odnosi u medijskoj djelatnosti, a koje samostalno
utvrđuju nakladnici, novinari i njihove udruge.

*Tisak* su novine i druga povremena izdanja koja izlaze u razmacima od
najviše šest mjeseci, a u nakladi većoj od 500 primjeraka. Tiskano djelo
koje izlazi povremeno u nakladi manjoj od 500 primjeraka smatrat će se
tiskom ako je namijenjeno raspa­čavanju.

*Općeinformativni tisak* je onaj koji skupno objavljuje programske
sadržaje namijenjene kontinuiranom informiranju javnosti o aktualnom
društvenom, osobito političkom, gospodarskom, socijalnom, kulturnom
životu i drugim zbivanjima u Hrvatskoj i svijetu.

*Informacija* je podatak, tekst, fotografija, crtež, karikatura, film,
usmeno izvješće, vrijednosni sud ili drugi prilog objavljen u mediju.

*Javna informacija* je svaka informacija u posjedu tijela iz­vršne,
zakonodavne i sudbene vlasti te tijela jedinica lokalne i područne
(regionalne) samouprave, kao i drugih pravnih i fizičkih osoba koje
obavljaju javnu službu ili dužnost, a koja se odnosi na njihov rad i
djelovanje.

*Intervju* je razgovor i izjava u pisanome ili usmenom obliku,
namijenjen objavljivanju u mediju.

*Autorizacija* je potvrda autentičnosti izjave ili razgovora
namijenjenog objavljivanju dana u pisanom ili usmenom obliku ako postoji
tonski zapis o usmenoj autorizaciji.

*Privatnost *razumijeva osobni i obiteljski život, a prije svega, pravo
na život po vlastitom izboru i opredjeljenju.

*Nadležno ministarstvo* je Ministarstvo kulture.

II\. OPĆA NAČELA

*1. Sloboda medija*

Članak 3.

\(1\) Jamči se sloboda izražavanja i sloboda medija.

\(2\) Sloboda medija obuhvaća osobito: slobodu izražavanja mišljenja,
neovisnost medija, slobodu prikupljanja, istraživanja, objavljivanja i
raspačavanja informacija u cilju informiranja javnosti; pluralizam i
raznovrsnost medija, slobodu protoka informacija i otvorenosti medija za
različita mišljenja, uvjerenja i za raznolike sadržaje, dostupnost
javnim informacijama, uvažavanje zaštite ljudske osobnosti, privatnosti
i dostojanstva, slobodu osnivanja pravnih osoba za obavljanje
djelatnosti javnoga informiranja, tiskanja i raspačavanja tiska i drugih
medija iz zemlje i inozemstva, proizvodnju i objavljivanje radijskog i
televizijskog programa, kao i drugih elektroničkih medija, autonomnost
urednika, novinara i ostalih autora programskih sadržaja u skladu s
pravilima struke.

\(3\) Slobode medija dopušteno je ograničiti samo kada je i koliko je to
nužno u demokratskom društvu radi interesa nacionalne sigurnosti,
teritorijalne cjelovitosti ili javnoga reda i mira, sprječavanja nereda
ili kažnjivih djela, zaštite zdravlja i morala, zaštite ugleda ili prava
drugih, sprječavanja odavanja povjerljivih informacija ili radi očuvanja
autoriteta i nepristranosti sudbene vlasti samo na način propisan
zakonom.

\(4\) Zabranjeno je prenošenjem programskih sadržaja u medijima poticati
ili veličati nacionalnu, rasnu, vjersku, spolnu ili drugu
neravnopravnost ili neravnopravnost na temelju spolne orijentacije, kao
i ideološke i državne tvorevine nastale na takvim osnovama, te izazivati
nacionalno, rasno, vjersko, spolno ili drugo neprijateljstvo ili
nesnošljivost, neprijateljstvo ili nesnošljivost na temelju spolne
orijentacije, poticati nasilje i rat.

Članak 4.

\(1\) Nitko nema pravo prisilom ili zloporabom položaja utjecati na
programski sadržaj medija, ni na bilo koji drugi način nezakonito
ograničavati slobodu medija.

\(2\) O povredama slobode izražavanja i slobode medija odlu­čuje sud.

*2. Obveze države radi poticanja pluralizma\
i raznovrsnosti medija*

Članak 5.

\(1\) Republika Hrvatska potiče i štiti pluralizam i raznovrs­nost medija
na način propisan zakonom.

\(2\) Poticat će se proizvodnja i objavljivanje programskih sadržaja
koji se odnose na:

-- ostvarivanje prava na javno informiranje i na oba­vije­šte­nost svih
državljana Republike Hrvatske,

-- ostvarivanje prava na javno informiranje i na oba­viješte­nost svih
Hrvata izvan granica Republike Hrvatske,

-- ostvarivanje prava na javno informiranje i na oba­viješte­nost
pripadnika nacionalnih manjina u Republici Hrvat­skoj,

-- informiranje javnosti o nacionalnim manjinama i pitanjima
ostvarivanja manjinskih prava u Republici Hrvatskoj, te poticanje
tolerancije i kulture dijaloga,

-- ostvarivanje ljudskih prava građana i uređivanje pravne i socijalne
države, te promicanje razvoja svijesti o ravnopravnosti žena i
muškaraca,

-- očuvanje hrvatskoga nacionalnog i kulturnog identiteta,

-- poticanje kulturnog i umjetničkog stvaralaštva,

-- razvoj obrazovanja, znanosti i umjetnosti,

-- zaštitu prirode, okoliša i ljudskoga zdravlja,

-- medije namijenjene informiranju osoba s posebnim potrebama,

-- pokretanje novih tiskanih medija, osobito lokalnih i neprofitnih
medija, te medija nevladinih udruga.

\(3\) Odluke o državnim potporama radi ostvarivanja zadaća iz stavka 1.
ovoga članka su javne i donose se sukladno posebnom zakonu. Ministar
nadležnog ministarstva propisat će pravilnikom uvjete, kriterije i
postupak provođenja redovnoga godišnjega javnog natječaja za dodjelu
državnih potpora iz sredstava državnog proračuna.

*3. Dostupnost javnim informacijama*

Članak 6.

\(1\) U cilju objave informacija putem medija tijela izvršne,
zakonodavne i sudbene vlasti te tijela jedinica lokalne i područne
(regionalne) samouprave, kao i ostale pravne i fizičke osobe koje
obavljaju javnu službu i/ili dužnost dužni su davati točne, potpune i
pravovremene informacije o pitanjima iz svog djelokruga.

\(2\) Informacije u posjedu osoba iz stavka 1. ovoga članka dostupne su
novinarima pod jednakim uvjetima.

\(3\) Čelnik tijela ili pravne osobe iz stavka 1. ovoga članka dužan je
sukladno zakonu urediti način davanja informacija za javnost te odrediti
osobu koja osigurava dostupnost javnim informacijama sukladno ovom i
posebnom zakonu.

\(4\) Čelnik tijela ili osobe iz stavka 1. ovoga članka i osoba iz
stavka 3. ovoga članka dužna je u primjerenom roku dati novinarima
zatražene informacije, te odgovara za točnost danih informacija.

\(5\) Osoba iz stavka 3. ovoga članka može uskratiti davanje informacije
kada:

-- su tražene informacije radi zaštite javnog interesa na propisan način
određene kao državna ili vojna tajna,

-- bi objavljivanje predstavljalo povredu tajnosti osobnih podataka
sukladno zakonu, osim ako se njihovom objavom može spriječiti izvršenje
težega kaznenog djela ili spriječiti neposredna opasnost za život ljudi
i njihovu imovinu.

\(6\) U slučaju iz stavka 5. ovoga članka odgovorna osoba mora pisano
obrazložiti razloge uskrate informacije u roku od tri radna dana od dana
zaprimanja pisanog zahtjeva.

\(7\) U slučaju uskraćivanja javne informacije novinar ima pravo
podnijeti tužbu zbog nezakonite radnje nadležnom sudu. O tužbi nadležni
sud odlučuje u hitnom postupku po posebnom zakonu, tijekom kojega će
preispitati razloge za uskraćivanje jav­ne informacije. Ako sud utvrdi da
ne postoji razlog za uskratu informacije propisan ovim Zakonom, ukinut
će odluku o uskrati informacije i naložiti davanje tražene informacije.

*4. Zaštita privatnosti*

Članak 7.

\(1\) Svaka osoba ima pravo na zaštitu privatnosti, dostojanstva, ugleda
i časti.

\(2\) Osoba koja obavlja javnu službu ili dužnost ima pravo na zaštitu
privatnosti, osim u slučajevima koji su u vezi s javnom službom ili
dužnosti koju osoba obavlja.

\(3\) Osoba koja svojim izjavama, ponašanjem i drugim djelima u vezi s
njezinim osobnim ili obiteljskim životom sama priv­lači pozornost
javnosti ne može zahtijevati istu razinu zaštite privatnosti kao drugi
građani.

Članak 8.

Nema povrede prava na zaštitu privatnosti ako u pogledu informacije
prevladava opravdani javni interes nad zaštitom privatnosti u odnosu na
djelatnost novinara ili na informaciju.

III\. PRAVA I OBVEZE NAKLADNIKA

*1. Nakladnik*

Članak 9.

\(1\) Nakladnik je obvezan obavljati djelatnost na području javnog
informiranja u skladu s odredbama ovoga i posebnog zakona.

\(2\) Nakladnik obavljajući svoju djelatnost može izrađivati, odnosno
proizvoditi programske sadržaje i za drugog nakladnika ili tehničkog
prijenosnika programskih sadržaja.

Članak 10.

Pravna ili fizička osoba koja nije upisala djelatnost nakladnika u
sudski ili drugi registar sukladno ovom ili posebnom zakonu ne smatra se
nakladnikom u smislu ovoga Zakona.

Članak 11.

Novinski nakladnik može se u Republici Hrvatskoj osnovati i upisati u
sudski ili drugi registar kao pravna ili fizička osoba ako uz uvjete
propisane zakonom ispunjava sljedeće posebne uvjete:

-- da ima sjedište, odnosno prebivalište u Republici Hrvat­skoj,

-- da je sjedište uredništva u Republici Hrvatskoj.

*2. Prijava tiska*

Članak 12.

\(1\) Novinski nakladnik prijavljuje izdavanje tiska u Upisnik koji se
vodi pri Hrvatskoj gospodarskoj komori.

\(2\) Prijava iz stavka 1. ovoga članka treba sadržavati ove podatke:

-- tvrtku i sjedište, odnosno ime, prezime i prebivalište na­klad­nika te
ime i prezime odgovorne osobe nakladnika,

-- naziv novina ili drugoga tiska,

-- jezik, pismo i periodičnost izdavanja,

-- planiranu prosječnu nakladu,

-- tvrtku i sjedište, odnosno ime, prezime i prebivalište tiskara,

-- ime, prezime i prebivalište glavnoga urednika,

-- podatke o strukturi vlasništva u skladu s ovim Zakonom.

\(3\) Prijavi iz stavka 1. ovoga članka prilaže se izvadak iz sudskoga
ili drugog registra, a pravne i fizičke osobe koje će djelatnost
nakladnika obavljati na neprofitan način prilažu i akt kojim je to
određeno.

\(4\) U Upisnik iz stavka 1. ovoga članka prijavljuju se i prav­ne osobe
koje obavljaju djelatnost distribucije tiska. Prijava treba sadržavati
tvrtku i sjedište pravne osobe te ime i prezime odgovorne osobe. Prijavi
se prilaže izvadak iz sudskog registra i Opći uvjeti distribucije tiska
iz članka 38. ovoga Zakona.

\(5\) Hrvatska gospodarska komora ne smije odbiti izdavanje potvrde o
prijavi ako prijava sadrži sve podatke iz stavka 2., 3. i/ili 4. ovoga
članka.

\(6\) Hrvatska gospodarska komora dužna je potvrdu iz stavka 5. ovoga
članka izdati u roku od tri radna dana od dana primitka prijave, ako
prijava sadrži sve podatke iz stavka 2. i/ili 4. ovoga članka, ili u
istom roku pozvati nakladnika da prijavu dopuni.

\(7\) Ako Hrvatska gospodarska komora ne postupi sukladno stavku 6.
ovoga članka, smatra se da je izdana potvrda o prijavi tiska.

\(8\) Nakladnik je dužan u Upisnik prijaviti svaku promjenu podataka
navedenih u prijavi. Nakladnik je dužan Hrvatsku gospodarsku komoru
obavijestiti o odluci o prestanku izdavanja tiska najkasnije na dan
objave posljednjeg izdanja (broja) toga tiska.

\(9\) Ako u razdoblju duljem od šest mjeseci od dana pod­nošenja prijave,
odnosno od dana izdavanja posljednjega izdanja, nakladnik ne izda novo
izdanje, smatrat će se da je odustao od izdavanja tog tiska.

\(10\) Obveze nakladnika iz ovoga članka odgovarajuće se primjenjuju i
na programe novinskih agencija.

*3. Informacije o nakladniku i mediju od interesa za javnost*

Članak 13.

\(1\) Javnost ima pravo na informacije o poslovanju nakladnika.

\(2\) Pravo javnosti iz stavka 1. ovoga članka ograničeno je
objavljivanjem informacija o nakladniku i mediju propisanih zakonom.

Članak 14.

\(1\) Nakladnik samostalno utvrđuje programsku osnovu medija.

\(2\) Nakladnik je obvezan putem medija najmanje jednom u svakoj
kalendarskoj godini obavijestiti javnost o vlasničkoj strukturi,
poslovnim rezultatima, prosječnoj nakladi, odnosno prosječ­noj slušanosti
ili gledanosti.

\(3\) Prije promjene ili bitne dopune programske osnove nakladnik je
dužan pribaviti mišljenje uredništva.

Članak 15.

\(1\) Nakladnik je dužan na vidnom mjestu svakoga pojedinog nositelja
programskog sadržaja (npr. primjerak tiska, televizijska emisija)
osigurati objavu sljedećih podataka:

-- tvrtku i sjedište, odnosno ime i prezime i prebivalište nakladnika,

-- ime i prezime glavnog urednika, odnosno odgovornih ured­nika, te imena
i prezimena urednika pojedinih programskih grupa, u skladu s unutarnjom
organizacijom uredništva,

-- ime i prezime, odnosno tvrtku i sjedište tiskare i datum tiska ili
pretiska, te broj tiskanih primjeraka, kada se radi o tiskov­nom mediju,

-- nadnevak produkcije (mjesec i godina) kad se radi o radij­skom i
televizijskom programu.

\(2\) Obveza iz stavka 1. ovoga članka odnosi se i na nakladnike
elektroničkih medija tako da se podaci objavljuju na početku i na kraju
radijskih i televizijskih programa, odnosno od ponoći do jedan sat
ukoliko se program objavljuje neprekidno, te na odgovarajući način kod
urednički oblikovanih elektroničkih publikacija.

\(3\) Odredba stavka 1. ovoga članka se ne primjenjuje na nositelje
programskih sadržaja koji se u Republici Hrvatskoj izra­đuju ili umnažaju
za stranog naručitelja te su namijenjeni prijenosu izvan područja
Republike Hrvatske.

\(4\) Naziv, odnosno zaštitni znak (logotip) radijskog i televizijskog
programa mora se objaviti najmanje jedanput u svakom satu objavljivanja
programa.

*4. Medijska načela i obveze*

Članak 16.

\(1\) Mediji su dužni poštovati privatnost, dostojanstvo, ugled i čast
građana, a osobito djece, mladeži i obitelji bez obzira na spol i spolno
opredjeljenje. Zabranjuje se objavljivanje informacija kojima se otkriva
identitet djeteta, ukoliko se time ugrožava dobrobit djeteta.

\(2\) Mediji su dužni poštovati pravo na zaštitu identiteta svjedoka i
oštećenika kaznenih djela, i bez njihova znanja i pristanka ne smiju
otkriti njihov identitet.

Članak 17.

Nakladnik objavljuje na odgovarajućim mjestima svakoga programskog
sadržaja sljedeće podatke:

-- ime i prezime autora objavljenog priloga, osim ako se autor tome
protivi,

-- ime i prezime osobe, odnosno tvrtku nositelja autorskih prava glede
objavljenih programskih sadržaja, osim u tiskovnim medijima i radijskim
programima,

-- naziv pravne, odnosno ime i prezime fizičke osobe koja čuva korišteno
kulturno dobro ili arhivsko gradivo, odnosno odgo­varajuću reprodukciju,

-- naziv medija iz kojega je preuzet programski prilog ili isječak iz
programskog priloga, osim ako je međusobnim ugovorom određeno drugačije.

Članak 18.

Uz informacije koje se prenose iz drugih domaćih i inozemnih medija mora
biti naznačen medij iz kojega se informacija prenosi.

Članak 19.

\(1\) U slučaju ratnoga stanja ili neposredne ugroženosti neovisnosti i
jedinstvenosti Republike Hrvatske, te velikih prirodnih nepogoda
nakladnik je obvezan na zahtjev nadležnoga državnog tijela objaviti bez
naknade proglase, kao i službena priopćenja nadležnih državnih tijela.

\(2\) U slučaju tehničko-tehnoloških i ekoloških nesreća i epidemija kad
postoji opasnost za život i zdravlje ljudi, sigurnost zemlje, te javni
red i mir, nakladnik je obvezan na zahtjev nadležnoga državnog tijela
objaviti bez naknade proglase, kao i službena priopćenja nadležnih
državnih tijela.

\(3\) Zahtjev iz stavka 1. i 2. ovoga članka podnosi se u pisanom obliku
i mora sadržavati podatke koji dokazuju njegovu autentičnost i pravnu
utemeljenost.

*5. Oglašavanje*

Članak 20.

\(1\) Oglas je plaćena obavijest čiju objavu naruči pravna ili fizička
osoba s namjerom da time pospješi pravni promet pro­izvo­da, usluga,
nekretnina, prava ili obveza, pridobije poslovne par­tnere ili u javnosti
ostvari ugled ili dobro ime. Oglašavanje se obavlja uz novčanu ili drugu
naknadu ili u svrhu samopromidžbe. Oglas mora biti jasno označen kao
takav i vidljivo odije­ljen od drugih programskih sadržaja. Oglas ne
smije biti takav da kod gledatelja, slušatelja ili čitatelja izazove
dojam kao da je riječ o programskom sadržaju medija.

\(2\) Oglašavanjem se ne smatraju:

-- izjave nakladnika u svezi s njegovim programskim sadržajima i
sporednim proizvodima koji proizlaze iz programa,

-- besplatne najave izvođenja javnih radova i usluga, te dobrotvornih
aktivnosti,

-- besplatno prezentiranje umjetničkih djela.

\(3\) Besplatno oglašavanje mora biti posebno označeno.

\(4\) Nije dopušteno prikriveno i prijevarno oglašavanje. Pri­krivenim
oglašavanjem smatrat će se svaka novinarska forma (pisani tekst,
fotografija, slika, crtež i dr.) koja je na bilo koji način plaćena, a
nije jasno označena kao oglašavanje.

\(5\) Sponzorirani programski sadržaji moraju pri objavljivanju biti
jasno označeni kao takvi imenom sponzora ili njegovim znakom.

\(6\) Za sadržaj oglasnih poruka odgovoran je isključivo oglašivač.

\(7\) Nije dopušteno oglašavanje oružja i streljiva, piroteh­ničkih
sredstava, duhana i duhanskih proizvoda, lijekova i medicinskih
postupaka koji su dostupni jedino na liječnički recept, te droge,
alkohola i alkoholnih pića, osim ako posebnim zakonom nije drugačije
određeno.

\(8\) Nije dopušteno oglašavanje u kojem se žene i muškarci prikazuju na
uvredljiv ili ponižavajući način, s obzirom na spol ili spolno
opredjeljenje.

*6. Odgovornost za štetu*

Članak 21.

\(1\) Nakladnik koji informacijom objavljenom u mediju pro­uz­roči drugome
štetu dužan ju je naknaditi, izuzev u slučajevima propisanim ovim
Zakonom.

\(2\) Šteta je umanjenje nečije imovine ili sprječavanje njezina
povećanja (materijalna šteta) te nanošenje drugom fizičkog ili psihičkog
bola ili straha (nematerijalna šteta).

\(3\) Na utvrđivanje odgovornosti za naknadu štete primje­njuju se
propisi o obveznim odnosima, osim ako ovim Zakonom nije drugačije
određeno.

\(4\) Nakladnik ne odgovara za štetu ako je informacija kojom je šteta
učinjena:

-- vjerno izvješće s rasprave na sjednici tijela zakonodavne, izvršne
ili sudbene vlasti, te tijela jedinica lokalne i područne (regionalne)
samouprave ili na javnom skupu ili je prenesena iz akta tijela
zakonodavne, izvršne ili sudbene vlasti ili tijela jedinica lokalne i
područne (regionalne) samouprave, a njezin smisao nije promijenjen
uredničkom obradom,

-- objavljena unutar autoriziranog intervjua,

-- utemeljena na točnim činjenicama ili na činjenicama za koje je autor
imao osnovani razlog povjerovati da su točne i poduzeo je sve potrebne
mjere za provjeru njihove točnosti, a postojalo je opravdano zanimanje
javnosti za objavu te informacije i ako je postupano u dobroj vjeri,

-- fotografija oštećenika snimljena na javnome mjestu ili je fotografija
oštećenika snimljena uz njegovo znanje i pristanak radi objavljivanja, a
oštećenik nije zabranio objavljivanje, odnosno ograničio pravo autora
fotografije na iskorištavanje djela,

-- točna, a iz okolnosti slučaja proizlazi da je novinar u dobroj vjeri
zaključio da se oštećenik slaže s njezinim objavljiva­njem,

-- proizašla iz vrijednosnih sudova autora čije je objavljivanje bilo u
javnom interesu i ako je ta informacija dana u dobroj vjeri.

\(5\) Stavak 4. ovoga članka ne odnosi se na osobne podatke kojih je
tajnost propisana zakonom, na informacije o maloljetnim osobama, te
informacije prikupljene na nezakonit način.

\(6\) Postojanje pretpostavki odgovornosti za štetu dokazuje tužitelj,
dok postojanje pretpostavki za oslobođenje od odgovornosti za štetu iz
stavka 4. ovoga članka dokazuje tuženik.

\(7\) Ako je informacija autorizirana, a pojedini dijelovi sadrže
očevidne uvrede ili klevete, autorizacija ne isključuje i solidarnu
odgovornost nakladnika i glavnog urednika, ukoliko nisu postupali u
dobroj vjeri.

Članak 22.

\(1\) Nematerijalna šteta u pravilu se naknađuje objavljivanjem ispravka
informacije i isprikom nakladnika, te isplatom naknade sukladno općim
propisima obveznog prava.

\(2\) Pravo na tužbu za naknadu nematerijalne štete sukladno općim
propisima obveznog prava ima osoba koja je prethodno zatražila od
nakladnika objavljivanje ispravka sporne informacije odnosno isprike
nakladnika kada ispravak nije moguć.

Članak 23.

Tužba za naknadu štete može se podnijeti najkasnije u roku od tri
mjeseca od dana saznanja za objavu informacije kojom je šteta
prouzročena.

*7. Glavni urednik*

Članak 24.

\(1\) Novine i druga povremena izdanja, radijske i televizijske postaje,
te programi novinskih agencija moraju imati glavnog urednika kojeg
imenuje i razrješava nakladnik u skladu sa zakonom i statutom. Prije
imenovanja ili razrješenja glavnog urednika nakladnik mora pribaviti
mišljenje uredništva, ako statutom medija nije drugačije određeno.

\(2\) Glavni urednik odgovoran je, u skladu sa zakonom, za sve
objavljene informacije. Odgovornost glavnog urednika odnosi se i na
uredničku obradu objavljene informacije (izbor naslova, podnaslova,
teksta ispod fotografije i slično).

Članak 25.

\(1\) Za glavnog urednika može biti imenovana osoba koja ispunjava opće
uvjete propisane zakonom i statutom medija.

\(2\) Glavnim urednikom ne može biti imenovana osoba koja uživa imunitet
od kaznene odgovornosti.

IV\. PRAVA I OBVEZE NOVINARA

*1. Statut medija*

Članak 26.

\(1\) Odnosi između nakladnika, glavnog urednika i novinara te njihova
međusobna prava i obveze utvrđuju se statutom medi­ja.

\(2\) Statut medija je samoregulativni akt kojim se osobito utvrđuje
način sudjelovanja novinara u postupku imenovanja i razrješenja glavnog
urednika, sloboda rada i odgovornost novinara, te uvjeti i postupak po
kojem glavni urednik i urednici imaju pravo na ostavku uz pravičnu
otpremninu u slučajevima takve pro­mjene u vlasničkoj ili upravljačkoj
strukturi medija koja dovodi do bitne promjene u programskoj osnovi ili
programskom sadržaju toga medija (tzv. klauzula savjesti).

\(3\) Statut medija donose nakladnik i predstavnik novinara uz prethodnu
suglasnost većine ukupnoga broja novinara medija. Novinari biraju svoga
predstavnika većinom glasova.

\(4\) Ako nakladnik i predstavnik novinara statut medija ne do­nesu u
roku od šest mjeseci od početka rada medija, statut će na zahtjev
predstavnika novinara, u roku od tri mjeseca od dana primitka zahtjeva,
donijeti arbitraža sastavljena od jednakog broja zastupljenih
predstavnika udruga nakladnika i novinarskih udruga.

\(5\) Nakladnik je dužan sa svakom osobom od koje naručuje novinarski
prilog prethodno zaključiti ugovor u skladu s propisima i statutom
medija. Ugovorom se uređuju i autorska prava vezana za novinarski
prilog.

\(6\) Novinarskim prilogom iz stavka 5. ovoga članka smatraju se
objavljeni pisani, izgovoreni, slikovni, ili on-line: iz­vještaj, vijest,
komentar (bilješka ili osvrt, društvena kronika, članak, recenzija),
kritika, karikatura, esej, intervju, reportaža (putopis, crtica, featrue
-- fičer), te naslovi i najave. Novinarskim prilogom smatraju se i
specijalistički poslovi i žanrovi kao što su redaktura, fotografija,
fotovijest, fotoreportaža, fotomontaža i fo­to­karikatura.

\(7\) Nakladnik je dužan voditi posebnu evidenciju o ugovorima iz stavka
5. ovoga članka.

*2. Pravo novinara na izražavanje stajališta*

Članak 27.

\(1\) Novinar ima pravo izražavati stajalište o svim doga­đajima,
pojavama, osobama, predmetima i djelatnostima.

\(2\) Novinaru se ne može otkazati ugovor o radu, umanjiti plaća ili
izmijeniti položaj u uredništvu, odnosno umanjiti ili obustaviti od
isplate ugovorena naknada ili njezin dio zbog iznošenja stajališta.

\(3\) Ako novinar u slučaju spora iznese činjenice koje oprav­davaju
sumnju da je otkaz ugovora o radu, umanjenje plaće ili izmijenjen
položaj u uredništvu, odnosno umanjenje ili obustav­ljanje od naplate
ugovorene naknade posljedica izražavanja stajališta iz stavka 1. ovoga
članka, teret dokazivanja je na naklad­niku.

*3. Pravo novinara da odbije izvršiti nalog*

Članak 28.

\(1\) Novinar ima pravo odbiti pripremiti, napisati ili sudjelovati u
oblikovanju priloga čiji se sadržaj protivi pravilima novinarske struke
i etike, o čemu se pisano očituje glavnom uredniku.

\(2\) Ako novinar odbije izvršiti nalog jer bi izvršenjem naloga
prekršio pravila novinarske struke, poslodavac mu ne može otkazati
ugovor o radu, umanjiti plaću ili izmijeniti položaj u uredništvu.

\(3\) Ako novinar u slučaju spora iznese činjenice koje oprav­davaju
sumnju da je otkaz ugovora o radu, umanjenje plaće ili izmijenjen
položaj u uredništvu posljedica odbijanja izvršenja nalo­ga iz stavka 1.
ovoga članka, teret dokazivanja je na nakladniku.

*4. Zaštita ugleda autora*

Članak 29.

\(1\) Programski sadržaj u kojem je smisao promijenjen u postupku
uredničke obrade ne smije se objaviti pod imenom autora bez njegova
pristanka.

\(2\) Za programski sadržaj objavljen suprotno stavku 1. ovoga članka
odgovara glavni urednik.

\(3\) Ako je programskim sadržajem objavljenim suprotno stav­ku 1. ovoga
članka povrijeđen ugled autora, autor može zahtijevati naknadu štete.

*5. Zaštita izvora informacije*

Članak 30.

\(1\) Novinar nije dužan dati podatke o izvoru objavljene informacije
ili informacije koju namjerava objaviti.

\(2\) Pravo novinara iz stavka 1. ovoga članka odnosi se i na glavnog
urednika, urednike i autore objavljenih priloga koji nisu novinari.

\(3\) S podatkom o neimenovanom izvoru informacije novinar je prije
objavljivanja dužan upoznati glavnog urednika na način utvrđen statutom
medija. U tom se slučaju sve odredbe o zaštiti izvora informacije
primjenjuju i na glavnog urednika.

\(4\) Državno odvjetništvo može, kada je to ograničenje nužno radi
interesa nacionalne sigurnosti, teritorijalne cjelovitosti i zaštite
zdravlja, podnijeti nadležnom sudu zahtjev da naloži novinaru da iznese
podatke o izvoru objavljene informacije ili informacije koju namjerava
objaviti.

\(5\) Sud može naložiti novinaru da iznese podatke o izvoru objavljene
informacije ili informacije koju namjerava objaviti, ako je to nužno
radi zaštite javnog interesa, a radi se o naročito značajnim i ozbiljnim
okolnostima i neprijeporno je utvrđeno:

-- da ne postoji razumna alternativna mjera otkrivanju podataka o izvoru
informacije ili da je tijelo iz stavka 4. ovoga članka koje traži objavu
podataka o izvoru informacije tu mjeru već iskoristilo i

-- da na zakonu osnovani interes javnosti za otkrivanje podataka o
izvoru informacije jasno prevladava nad interesom zaštite izvora
informacije.

\(6\) Sud će, cijeneći okolnosti slučaja, isključiti javnost u tijeku
postupka iznošenja podataka, te upozoriti prisutne osobe da su dužni kao
tajnu čuvati sve što su u postupku saznali, kao i na posljedice odavanja
tajne.

V. JAVNOST VLASNIŠTVA

*1. Transparentnost vlasničke strukture*

Članak 31.

Dionice nakladnika koji obavlja djelatnost javnog informiranja moraju
glasiti na ime.

Članak 32.

\(1\) Nakladnici su dužni do 31. siječnja svake kalendarske godine
Hrvatskoj gospodarskoj komori dostaviti podatke o tvrtki i sjedištu,
odnosno imenu i prezimenu te prebivalištu svih pravnih i fizičkih osoba
koje su neposredno ili posredno imatelji dionica ili udjela u toj
pravnoj osobi s podatkom o postotku dionica ili udjela.

\(2\) Za osobe iz stavka 1. ovoga članka nakladnici su dužni dostaviti
podatke o tome drže li te osobe za sebe ili drugoga dionice i/ili udjele
u drugim poduzetnicima na koje se primjenjuje ovaj Zakon i podatke o
tome jesu li te osobe članovi uprave, nadzornih odbora ili upravnih
vijeća u poduzetnicima na koje se primjenjuje ovaj Zakon.

\(3\) Pravnoj osobi koja ne izvrši obvezu iz stavka 1. i 2. ovoga članka
Hrvatska gospodarska komora uputit će pisano upozorenje s navođenjem
mogućih sankcija za neizvršenje obveze.

\(4\) Podatke iz stavka 1. ovoga članka nakladnik je obvezan objaviti u
»Narodnim novinama« do 28. veljače svake kalendarske godine. Podaci o
dioničarima i nositeljima udjela do 1% vrijednosti kapitala objavljuju
se zbirno.

*2. Udjeli stranih osoba*

Članak 33.

Odredbe o ograničenju vlasništva utvrđene zakonom primjenjuju se i na
strane pravne i fizičke osobe bez obzira na to u kojoj državi imaju
svoje sjedište, odnosno prebivalište, osim ako je zakonom određeno
drugačije.

*3. Dostava izvještaja o poslovanju medija*

Članak 34.

\(1\) Nakladnici su dužni do 30. travnja svake godine Hrvat­skoj
gospodarskoj komori dostaviti izvješće o financijskom poslovanju za
prethodnu godinu, koje sadrži podatke o prihodu i tržišnom udjelu kojeg
su ostvarili na tržištu čitatelja i/ili gledatelja i/ili slušatelja, te
podatke o prihodu i tržišnom udjelu koje su ostvarili na tržištu
oglašavanja, kao i podatke o oglašivačima ili marketinškim agencijama
putem kojih je ostvareno više od 10% godišnjega marketinškog prihoda
na­klad­nika.

\(2\) Tvrtke za distribuciju medija dužne su Hrvatskoj gospodarskoj
komori dostaviti podatke o ugovorima o distribuciji s nakladnicima i
opće uvjete poslovanja koji se odnose na distribuciju programa
elektroničkih medija i općeinformativnog tiska čija prodana naklada
prelazi tri tisuće primjeraka, ako se taj tisak prodaje na tržištu više
gradova ili županija, odnosno ako prelazi tisuću primjeraka kada se radi
o tisku na lokalnom tržištu.

\(3\) Podatke o ostvarenom ukupnom prihodu i prosječno prodanoj nakladi
odnosno prosječnoj slušanosti ili gledanosti u protekloj godini,
nakladnik je obvezan objaviti u svom mediju do 30. travnja svake
kalendarske godine.

*4. Zaštita tržišnog natjecanja*

Članak 35.

Na nakladnike, pravne osobe koje obavljaju poslove distribucije medija,
kao i na druge pravne osobe koje obavljaju poslove u vezi s javnim
informiranjem primjenjuju se propisi o zaštiti tržiš­nog natjecanja.

Članak 36.

(1) Nakladnici sudionici koncentracija poduzetnika obvezni su podnijeti
prijavu namjere provedbe koncentracije u obliku i na način utvrđen
propisima o zaštiti tržišnog natjecanja.

\(2\) Obveza podnošenja prijave nastaje neovisno o tome jesu li u
konkretnom slučaju ispunjeni uvjeti iz članka 22. stavka 4. Zakona o
zaštiti tržišnog natjecanja.

\(3\) Prijava iz stavka 1. ovoga članka podnosi se Agenciji za zaštitu
tržišnog natjecanja.

\(4\) Koncentraciju poduzetnika prijavljenu u skladu s odredbama ovoga
članka, Agencija za zaštitu tržišnog natjecanja ocje­njivat će sukladno
propisima o zaštiti tržišnog natjecanja.

Članak 37.

\(1\) Nedopuštena je svaka koncentracija poduzetnika na tržištu naklade
općeinformativnih dnevnika odnosno na tržištu općeinformativnih tjednika
kojom bi tržišni udjel sudionika konkretne koncentracije poduzetnika na
tržištu nakon njene provedbe prelazio 40% ukupno prodane naklade
općeinformativnih dnevnika odnosno tjednika u Republici Hrvatskoj.

\(2\) Nakladnik s nedopuštenom koncentracijom iz stavka 1. ovoga članka
ne može stjecati dionice ili udjele u nakladniku općeinformativnog
dnevnika odnosno tjednika.

*5. Distribucija tiska*

Članak 38.

\(1\) Distributeri tiska obvezni su utvrditi i objaviti na uobičajeni
način Opće uvjete za distribuciju tiska te ne smiju odbiti distribuciju
tiska drugog nakladnika koji to zatraži i izjavi da prihvaća objavljene
Opće uvjete.

\(2\) Distributer tiska ima pravo odbiti distribuciju medija bez
impresuma. Preuzimanjem u distribuciju medija koji ne sadrži impresum
distributer uz nakladnika toga medija preuzima odgovornost za
informacije objavljene u tom mediju.

\(3\) Distributeri -- kolporteri mogu na ulici prodavati samo tisak.
Ostale uvjete prodaje putem kolportera, kao što su vrijeme i lokacije
kolporterske prodaje tiska, propisat će gradsko, odnosno općinsko
vijeće, u skladu sa zakonom.

\(4\) Distributeri tiska su dužni do 30. travnja svake godine Hrvatskoj
gospodarskoj komori dostaviti izvješće o financijskom poslovanju
ostvarenom distribucijom tiska za prethodnu godinu, te podatke o broju
prodanih primjeraka pojedinog tiska putem njegove distributivne mreže
ili ugovora o maloprodaji.

Članak 39.

\(1\) Zabranjeno je javno izlaganje i oglašavanje tiskovina s
naslovnicom pornografskog sadržaja. Ova se zabrana ne odnosi na prodaju
pornografskih tiskovina u posebnim prodavaonicama.

\(2\) Tiskovina pornografskog sadržaja mora imati vidno upozorenje da
sadrži pornografiju, kao i upozorenje da je njezina distribucija
zabranjena maloljetnim osobama.

VI\. OBJAVLJIVANJE ISPRAVAKA I ODGOVORA

*1. Pravo na ispravak objavljene informacije*

Članak 40.

\(1\) Svatko ima pravo od glavnog urednika zahtijevati da bez naknade
objavi ispravak objavljene informacije kojom su bila povrijeđena njegova
prava ili interesi. Pravo na ispravak imaju i pravne osobe i druge
organizacije i tijela, ako su informacijom bila povrijeđena njihova
prava i interesi. Svrha ispravaka je isprav­ljanje netočne ili nepotpune
informacije.

\(2\) Objava ispravka može se zahtijevati u roku od 30 dana od objave
informacije.

\(3\) Zahtjev za ispravak podnosi se glavnom uredniku u pisanoj formi.
Zahtjev mora biti obrazložen i potpisan od strane pod­nositelja, te
sadržavati sve potrebne podatke o podnositelju i njegovoj adresi.

\(4\) Pod pojmom ispravak ne misli se samo na ispravak u užem smislu,
odnosno ispravljanje pogrešnih tvrdnji ili netočnih navoda u objavljenoj
informaciji, već i na iznošenje činjenica i okolnosti kojima povrijeđeni
pobija ili s namjerom pobijanja bitno dopunjuje navode u objavljenom
tekstu.

\(5\) Znanstvena ili umjetnička kritika ne daje pravo na ispravak osim
ako se njima ne ispravljaju netočni ili uvredljivi navodi.

\(6\) Ne može se zahtijevati ispravak ako je medij do dana podnošenja
zahtjeva za ispravak već sam objavio ispravak iste informacije. Ako
podnositelj zahtjeva za ispravak smatra da medij nije na odgovarajući
način objavio ispravak, može zahtijevati ostvarenje svoga prava sukladno
ovom Zakonu.

\(7\) Ako je osoba na koju se odnosi informacija umrla, pravo na
objavljivanje ispravka i pravo odgovora imaju njezina djeca,
posvojenici, bračni drug, roditelji, posvojitelji, braća i sestre, ili
pravna osoba ako se informacija odnosi na djelatnost pokojnika u vezi s
tom pravnom osobom.

Članak 41.

\(1\) Ispravak se mora objaviti bez promjena i dopuna na istom ili
istovrijednom mjestu programskog prostora i na isti ili istovrijedan
način na koji je bila objavljena informacija na koju se ispravak odnosi.
Ispravak ne smije biti nerazmjerno dulji od informacije, odnosno od
dijela informacije na koji se odnosi. Ispravak se može objaviti u
izmijenjenom obliku samo ako na to pristane podnositelj zahtjeva.
Ispravak se mora objaviti na način da je iz naslova vidljivo da se radi
o ispravku. Ispravak se bez suglasnosti podnositelja zahtjeva ne smije
objaviti među reagiranjima ili pismima čitatelja, odnosno gledatelja ili
slušatelja.

\(2\) U programima radija i televizije ispravak se daje u pisanom obliku
te se objavljuje čitanjem u istom programu i terminu u kojem je
objavljena informacija na koju se ispravak odnosi ili u istoj vrsti
programa istovjetne gledanosti.

\(3\) Vijeće za elektroničke medije propisat će pravila za ostvarivanje
prava na ispravak u programima radija i televizije na način koji
odgovara prirodi tih medija, ali tako da se u najvećoj mogućoj mjeri
poštuju odredbe o pravu na ispravak i odgovor propisane ovim Zakonom.

\(4\) U elektroničkim publikacijama ispravak i informacija na koju se
odnosi označit će se i povezati linkom.

Članak 42.

\(1\) Tko zahtijeva objavu ispravka mora jasno navesti informaciju,
odnosno podatak na koju se ispravak odnosi i nadnevak njezine objave.

\(2\) Ispravak mora biti objavljen u prvom, a ako stigne prekasno, u
drugom izdanju, odnosno programskom sadržaju medija nakon primitka
ispravka. U vrijeme izborne promidžbe ispravak mora biti objavljen u
prvom izdanju, odnosno programskom sadržaju medija nakon primitka
ispravka.

\(3\) U istom izdanju, odnosno programskom sadržaju medija ne može se
zajedno s ispravkom objaviti i komentar tog ispravka ili odgovor na
ispravak. Na komentar ispravka ili odgovora na ispravak primjenjuju se
odredbe ovoga Zakona o pravu na ispravak.

\(4\) Glavni urednik je dužan objaviti ispravak, izuzev ako:

-- se traženi ispravak ne odnosi na informaciju na koju se poziva
zainteresirana osoba,

-- u traženom ispravku nisu navedene činjenice niti okolnosti u vezi s
navodima o informaciji,

-- bi objava ispravka bila u suprotnosti sa zakonom i dobrim običajima,

-- zahtjev za objavu ispravka nije potpisao podnositelj zah­tjeva,
odnosno ovlaštena osoba državnog tijela ili pravne osobe,

-- je traženi ispravak nerazmjerno duži od informacije u kojoj su navodi
radi kojih se ispravak traži, odnosno od dijela informacije na koji se
neposredno odnosi, osim ako se ispravak odnosi na klevetničke ili
uvredljive navode,

-- bi objavljivanje ispravaka prouzročilo odgovornost nakladnika za
štetu,

-- je ispravak napisan na jeziku koji nije istovjetan jeziku na kojem je
objavljena osporavana informacija,

-- je zahtjev za ispravak informacije podnesen nakon proteka roka iz
članka 40. stavak 2. ovoga Zakona,

-- se radi o znanstvenoj ili umjetničkoj kritici, izuzev ispravaka
netočnih podataka ili uvredljivih navoda,

-- je druga ovlaštena osoba na istu informaciju ranije podnijela
ispravak istoga sadržaja,

-- je zahtjev za objavu ispravka istoga sadržaja kao i zahtjev za
ispravak povodom kojega se vodi spor pred sudom zbog odbijanja ili
neodgovarajućeg načina objave ispravka.

\(5\) Glavni urednik dužan je u slučaju iz stavka 4. ovoga članka pisano
obavijestiti tražitelja o razlozima neobjavljivanja ispravaka, a u roku
propisanom za objavu ispravka.

Članak 43.

\(1\) Nakladnik je dužan čuvati zapise svih objavljenih programskih
sadržaja najmanje 60 dana od njihove objave te za zainteresiranu osobu
na njezin trošak osigurati odgovarajuću presliku pojedinog zapisa i to
najkasnije u roku od tri dana od primitka pisanog zahtjeva
zainteresirane osobe.

\(2\) Preslika iz stavka 1. ovoga članka dostavlja se zainteresiranoj
osobi isključivo za osobnu upotrebu. Nije dopušteno umnožavanje niti
javno objavljivanje preslike, bez suglasnosti na­klad­nika osim u okviru
sudskog postupka.

\(3\) U slučaju da nakladnik nije sačuvao zapis iz stavka 1. ovoga
članka smatra se da je objavio informaciju za koju se zahtijeva
ispravak.

Članak 44.

Ako zainteresirana osoba u roku od osam dana od objave informacije
pisano obavijesti da će zahtijevati objavu ispravka, glavni urednik je
dužan čuvati presliku informacije na koji se zahtjev za ispravak odnosi
sve dok se traženi ispravak ne objavi, odnosno ne dovrši sudski postupak
koji se vodi u vezi s objavom sporne informacije, odnosno dok ne
proteknu zakonom propisani rokovi za ostvarivanje prava na ispravak ili
sudsku zaštitu.

Članak 45.

Objava ispravka može se zahtijevati i kada je informacija bila
objavljena putem medija koji je u međuvremenu prestao djelovati.
Podnositelj zahtjeva za ispravak može od ondašnjeg nakladnika, odnosno
od njegovoga pravnog sljednika zahtijevati da na svoj trošak osigura
objavu ispravka u određenom drugom mediju koji je po opsegu i kvaliteti
prenošenja sadržaja programa usporediv s prvim.

Članak 46.

\(1\) Ako glavni urednik ne objavi ispravak u roku i na način određen
zakonom, podnositelj zahtjeva za ispravak ima pravo podnijeti tužbu
protiv glavnog urednika kod općinskog suda na čijem se području nalazi
sjedište, odnosno stalno prebivalište nakladnika medija putem kojega je
bila objavljena informacija na koju se ispravak odnosi.

\(2\) Tužba se može podnijeti najkasnije u roku od 30 dana od proteka
roka za objavu ispravka, odnosno od dana kada je ispravak bio objavljen
na način koji nije bio sukladan Zakonu.

Članak 47.

\(1\) Sudski sporovi o objavi ispravka rješavaju se po hitnom postupku.

\(2\) U sporovima za objavu ispravka prvo ročište glavne rasprave mora
se održati u roku od 8 dana od dana zaprimanja tužbe u sudu.

\(3\) Tuženik je dužan odgovoriti na tužbu najkasnije na glav­noj
raspravi.

\(4\) U pozivu za prvo ročište sud mora upozoriti tužitelja da će se u
slučaju njegova nedolaska na ročište tužba smatrati povu­čenom, a
tuženika da se presuda može donijeti i u njegovoj odsutnosti.

Članak 48.

\(1\) Rasprava o tužbi za objavu ispravka je ograničena na raspravljanje
i dokazivanje činjenica u pogledu tuženikove duž­nosti objave ispravka.

\(2\) Tuženiku je, kao razlog neobjavljivanja ispravka, dopuš­teno
dokazivati točnost činjenica iz objavljene informacije, osim ako je
spornom informacijom povrijeđeno pravo na privatnost, zaštićeno na način
utvrđen zakonom ili ako se sporna informacija poziva na činjenice
obuhvaćene amnestijom, sudskom rehabilitacijom ili revizijom presude.

\(3\) U sporovima radi objave ispravka sud će odbiti tužbeni zahtjev ako
utvrdi da nije povrijeđeno pravo ili interes tužitelja ili je utvrđeno
da postoji kakva druga okolnost zbog koje prema zakonu ne postoji obveza
objave ispravka.

Članak 49.

Pokretanjem kaznenog postupka radi djela počinjenog objavom informacije
na koju se odnosi ispravak, ne prekida se postupak za objavu ispravka.

Članak 50.

Ako se nakon što je podnesena tužba za objavu ispravka promijeni glavni
urednik medija, tužitelj može do kraja glavne rasprave preinačiti
tužbeni zahtjev i umjesto prvobitnog tuženika tužiti novoga glavnog
urednika. Za takvu promjenu tužbenog zahtjeva nije potrebna suglasnost
prvobitnog tuženika niti novoga glavnog urednika.

Članak 51.

\(1\) Sud je dužan donijeti presudu odmah po zaključenju glav­ne
rasprave.

\(2\) Ovjereni prijepis presude sud dostavlja strankama najkasnije u
roku od tri dana od dana donošenja presude.

\(3\) Ako sud usvoji tužbeni zahtjev, nalaže presudom tuže­niku da je
dužan objaviti ispravak u roku i na način određen ovim Zakonom.

\(4\) Glavni urednik je dužan u objavi ispravka navesti da se radi o
objavi na temelju presude i citirati izreku presude.

Članak 52.

\(1\) Protiv presude prvostupanjskog suda stranke mogu u roku od tri
dana od primitka presude podnijeti žalbu nadležnom županijskom sudu.

\(2\) Žalba se ne dostavlja protivnoj stranci na odgovor. Pravovremenu i
dopuštenu žalbu prvostupanjski sud dostavlja sa svim spisima županijskom
sudu u roku od dva dana od primitka žalbe.

\(3\) Županijski sud je dužan odlučiti o žalbi u roku od tri dana od
dana primitka žalbe.

\(4\) Protiv presude županijskog suda dopuštena je revizija.

Članak 53.

Ovjereni prijepis pravomoćne presude kojom je sud naložio objavu
ispravka sud dostavlja odmah glavnom uredniku medija putem kojeg je
potrebno objaviti ispravak.

Članak 54.

Ako se nakon pravomoćnosti presude kojom se nalaže objava ispravka
promijeni glavni urednik medija, presudom utvrđena dužnost objavljivanja
ispravka prelazi na novoga glavnog urednika.

Članak 55.

\(1\) Svaka osoba imenovana u medijima povodom kaznene prijave,
istražnog zahtjeva, pokretanja istražnog ili kaznenog postupka ima pravo
u roku od tri mjeseca od donošenja odluke o odbacivanju kaznene prijave
ili odbijanja istražnog zahtjeva, odnosno pravomoćnog rješenja o
obustavi postupka ili pravomoćne oslobađajuće presude zahtijevati od
nakladnika objavljivanje informacije o tome.

\(2\) Na objavljivanje informacije iz stavka 1. ovoga članka shodno se
primjenjuju odredbe ovoga Zakona koje se odnose na objavljivanje
ispravka informacije.

*2. Pravo na odgovor na objavljenu informaciju*

Članak 56.

\(1\) Zainteresirana fizička ili pravna osoba ima pravo podnijeti
zahtjev glavnom uredniku da besplatno objavi njegov odgovor na
objavljenu informaciju, u kojoj je spomenuto njezino ime, odnosno naziv
ili je na neki drugi način s njom u izravnoj vezi.

\(2\) Pod odgovorom iz stavka 1. ovoga članka smatra se tekst ili poruka
istovjetne prirode i duljine kao i objavljena informacija.

\(3\) U odgovoru se navodima pogodnim za dokazivanje poriču u biti ili
bitno nadopunjuju sporni navodi o činjenicama i podacima u objavljenoj
informaciji.

Članak 57.

\(1\) Odgovor se mora objaviti bez izmjena ili dopuna izuzev pravopisnih
ispravaka.

\(2\) Glavni urednik ima pravo od autora prije objave zatražiti
skraćivanje odgovora.

\(3\) Na odgovor se primjenjuju odredbe članka 42. ovoga Zakona, te
glavni urednik može odbiti objavu sadržajno jednakih odgovora nakon što
je već jednom isti objavio.

\(4\) Glavni urednik može odbiti objavu odgovora i u slučaju ako se u
odgovoru navode očigledno netočni podaci ili tvrdnje i drugi navodi koji
su nedvojbeno nepodobni za dokazivanje.

\(5\) Ako su prema mišljenju glavnog urednika samo neki podaci ili
tvrdnje netočni ili nepodobni za dokazivanje, glavni urednik ne smije
odbiti objavu bez prethodnog poziva podnositelju zahtjeva za odgovor da
te podatke i tvrdnje izuzme iz odgovora.

Članak 58.

U postupku sudske zaštite u pogledu ostvarivanja prava na odgovor na
odgovarajući način primjenjuju se odredbe ovoga Zakona koje se odnose na
postupak ostvarivanja prava na ispravak.

VII\. PREKRŠAJNE ODREDBE

Članak 59.

\(1\) Novčanom kaznom do 1.000.000,00 kuna kaznit će se za prekršaj
pravna ili fizička osoba koja:

1\. obavlja djelatnost nakladnika a nije upisana u sudski ili drugi
odgovarajući registar,

2\. u kalendarskoj godini ne obavijesti javnost o informacijama sukladno
članku 14. ovoga Zakona,

3\. na zahtjev državnih tijela ne objavi bez naknade pri­općenje iz
članka 19. ovoga Zakona,

4\. obavi oglašavanje protivno odredbi članka 20. ovoga Zakona,

5\. postupa suprotno članku 31. ovoga Zakona,

6\. niti nakon 15 dana od dana primitka upozorenja iz članka 32. stavka
3. ovoga Zakona, Hrvatskoj gospodarskoj komori ne dostavi podatke iz
članka 32. stavka 1. i 2. ovoga Zakona,

7\. ne dostavi do 30. travnja svake godine Hrvatskoj gospodarskoj komori
izvješća i podatke sukladno članku 34. stavku 1. i 2. ovoga Zakona ili
ne objavi do 30. travnja svake kalendarske godine podatke u svom mediju
sukladno članku 34. stavku 3. ovoga Zakona.

8\. ne podnese prijavu namjere provedbe koncentracije poduzetnika iz
članka 36. ovoga Zakona,

9\. postupi suprotno članku 37. stavku 2. ovoga Zakona.

10\. ne utvrdi i ne objavi Opće uvjete za distribuciju tiska ili odbije
preuzeti u distribuciju tisak protivno članku 38. stavku 1. ovoga
Zakona,

11\. nakladnik koji objavom programskog sadržaja povrijedi prava djece i
mladeži iz članka 16. stavka 1. ovoga Zakona.

\(2\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom do 100.000,00 kuna.

Članak 60.

\(1\) Novčanom kaznom do 100.000,00 kuna kaznit će se za prekršaj:

1\. novinski nakladnik koji na svakome primjerku novina ili druge
tiskovine ne otisne impresum,

2\. glavni urednik koji na temelju pravomoćne presude ne objavi ispravak
informacije ili ga ne objavi na propisani način,

3\. nakladnik koji ne sačuva zapise svih objavljenih programskih
sadržaja u propisanom roku,

4\. nakladnik koji s osobom od koje naručuje novinarski prilog ne
zaključi ugovor sukladno članku 26. stavku 5. ovoga Zakona,

5\. nakladnik koji novinaru otkaže ugovor o radu, umanji plaću, odnosno
ugovorenu naknadu ili izmijeni položaj u uredništvu suprotno članku 27.
i 28. ovoga Zakona,

6\. pravna osoba koja organizira distribuciju tiska putem kolportera
suprotno članku 38. ovoga Zakona,

7\. pravna osoba koja postupa suprotno članku 39. ovoga Zakona.

\(2\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom do 20.000,00 kuna.

Članak 61.

\(1\) Novčanom kaznom do 50.000,00 kuna kaznit će se za prekršaj:

1\. ovlaštena osoba u tijelu ili osobi koja novinaru uskrati informaciju
iz djelokruga toga tijela suprotno članku 6. ovoga Zakona,

2\. novinski nakladnik koji ne prijavi novine ili drugi tisak Hrvatskoj
gospodarskoj komori,

3\. distributer tiska koji ne podnese prijavu iz članka 12. ovoga Zakona
ili istoj ne priloži propisane priloge,

4\. glavni urednik ako uredničkom obradom teksta, a osobito naslovom
bitno promijeni sadržaj ili smisao informacije objav­ljene u javnome
glasilu,

5\. glavni urednik koji dozvoli objavu podataka koji mogu otkriti
identitet svjedoka ili oštećenika kaznenog djela, suprotno članku 16.
ovoga Zakona.

\(2\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom do 8.000,00 kuna.

Članak 62.

\(1\) Novčanom kaznom do 30.000,00 kuna kaznit će se za prekršaj:

1\. nakladnik koji uz informaciju prenesenu iz drugih do­maćih i
inozemnih medija ne naznači izvor,

2\. novinski nakladnik, odnosno distributer tiska, koji Hrvat­skoj
gospodarskoj komori ne prijavi promjenu podataka navedenih u prijavi
novina u roku od osam dana od dana nastanka promjene,

3\. glavni urednik koji pisano ne obavijesti tražitelja o razlozima
neobjavljivanja ispravka,

4\. osoba koja umnoži ili javno objavi presliku iz članka 43. stavka 2.
ovoga Zakona, bez suglasnosti nakladnika.

\(2\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom do 3.000,00 kuna.

VIII\. PRIJELAZNE I ZAVRŠNE ODREDBE

Članak 63.

Odredbe ovoga Zakona na odgovarajući se način primjenjuju na programe
inozemnih novinskih agencija ako posebnim zakonom nije drugačije
propisano.

Članak 64.

Nakladnici su dužni u roku od šest mjeseci od dana stupanja na snagu
ovoga Zakona uskladiti svoj rad, poslovanje i opće akte s odredbama
ovoga Zakona.

Članak 65.

Vijeće za elektroničke medije dužno je u roku od 90 dana od dana
stupanja na snagu ovoga Zakona donijeti pravila iz članka 41. stavka 3.
ovoga Zakona.

Članak 66.

Ministarstvo vanjskih poslova vodi upisnik i obavlja sve po­slove u svezi
s upisom, odnosno brisanjem upisa inozemnih dopisništava, stalnih
inozemnih dopisnika i stalnih službenika inozemnih dopisništava,
propisanih posebnim zakonom.

Članak 67.

\(1\) Pravilnik iz članka 5. stavka 3. ovoga Zakona ministar je dužan
donijeti u roku od 6 mjeseci od dana stupanja na snagu ovoga Zakona.

\(2\) Sredstva za poticanje pluralizma i raznovrsnosti medija za obveze
propisane člankom 5. ovoga Zakona osigurat će se u državnom proračunu.

Članak 68.

\(1\) Nadležno ministarstvo predat će Hrvatskoj gospodarskoj komori
Upisnik prijave tiska u roku od trideset dana od dana stupanja na snagu
ovoga Zakona.

\(2\) Do primopredaje Upisnika iz stavka 1. ovoga članka, nadležno
ministarstvo dužno je zaprimati i rješavati prijave tiska.

Članak 69.

Na dan stupanja na snagu ovoga Zakona prestaje važiti Zakon o javnom
priopćavanju (»Narodne novine«, br. 83/96., 105/97., 143/98., 20/00. i
96/01.).

Članak 70.

Ovaj Zakon stupa na snagu osmoga dana od dana objave u »Narodnim
novinama«.

> Klasa: 008-02/04-01/01\
> Zagreb, 30. travnja 2004.

HRVATSKI SABOR

Predsjednik\
Hrvatskoga sabora\
**Vladimir Šeks, **v. r.
