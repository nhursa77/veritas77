**ZAKON O ZAŠTITI POTROŠAČA**

[DIO PRVI TEMELJNE ODREDBE
[2](#dio-prvi-temeljne-odredbe)](#dio-prvi-temeljne-odredbe)

[DIO DRUGI POSLOVANJE TRGOVACA S POTROŠAČIMA
[6](#dio-drugi-poslovanje-trgovaca-s-potrošačima)](#dio-drugi-poslovanje-trgovaca-s-potrošačima)

[GLAVA I. OPĆE ODREDBE
[6](#glava-i.-opće-odredbe)](#glava-i.-opće-odredbe)

[GLAVA II. POSEBNI OBLICI PRODAJE
[8](#glava-ii.-posebni-oblici-prodaje)](#glava-ii.-posebni-oblici-prodaje)

[GLAVA III. JAVNE USLUGE KOJE SE PRUŽAJU POTROŠAČIMA
[9](#glava-iii.-javne-usluge-koje-se-pružaju-potrošačima)](#glava-iii.-javne-usluge-koje-se-pružaju-potrošačima)

[GLAVA IV. NEPOŠTENA POSLOVNA PRAKSA
[11](#glava-iv.-nepoštena-poslovna-praksa)](#glava-iv.-nepoštena-poslovna-praksa)

[POGLAVLJE I. OPĆE ODREDBE
[11](#poglavlje-i.-opće-odredbe)](#poglavlje-i.-opće-odredbe)

[POGLAVLJE II. ZAVARAVAJUĆA POSLOVNA PRAKSA
[12](#poglavlje-ii.-zavaravajuća-poslovna-praksa)](#poglavlje-ii.-zavaravajuća-poslovna-praksa)

[POGLAVLJE III. AGRESIVNA POSLOVNA PRAKSA
[15](#poglavlje-iii.-agresivna-poslovna-praksa)](#poglavlje-iii.-agresivna-poslovna-praksa)

[DIO TREĆI POTROŠAČKI UGOVORNI ODNOSI
[16](#dio-treći-potrošački-ugovorni-odnosi)](#dio-treći-potrošački-ugovorni-odnosi)

[GLAVA I. OPĆE ODREDBE
[16](#glava-i.-opće-odredbe-1)](#glava-i.-opće-odredbe-1)

[GLAVA II. NEPOŠTENE ODREDBE U POTROŠAČKIM UGOVORIMA
[19](#glava-ii.-nepoštene-odredbe-u-potrošačkim-ugovorima)](#glava-ii.-nepoštene-odredbe-u-potrošačkim-ugovorima)

[GLAVA III. SKLAPANJE UGOVORA IZVAN POSLOVNIH PROSTORIJA I UGOVORA NA
DALJINU
[21](#glava-iii.-sklapanje-ugovora-izvan-poslovnih-prostorija-i-ugovora-na-daljinu)](#glava-iii.-sklapanje-ugovora-izvan-poslovnih-prostorija-i-ugovora-na-daljinu)

[POGLAVLJE I. OPĆE ODREDBE O UGOVORIMA SKLOPLJENIM IZVAN POSLOVNIH
PROSTORIJA I UGOVORIMA SKLOPLJENIM NA DALJINU
[21](#poglavlje-i.-opće-odredbe-o-ugovorima-sklopljenim-izvan-poslovnih-prostorija-i-ugovorima-sklopljenim-na-daljinu)](#poglavlje-i.-opće-odredbe-o-ugovorima-sklopljenim-izvan-poslovnih-prostorija-i-ugovorima-sklopljenim-na-daljinu)

[POGLAVLJE II. SKLAPANJE NA DALJINU UGOVORA O PRODAJI FINANCIJSKIH
USLUGA
[28](#poglavlje-ii.-sklapanje-na-daljinu-ugovora-o-prodaji-financijskih-usluga)](#poglavlje-ii.-sklapanje-na-daljinu-ugovora-o-prodaji-financijskih-usluga)

[GLAVA IV. UGOVOR O PRAVU NA VREMENSKI OGRANIČENU
UPORABU (TIMESHARE), UGOVOR O DUGOTRAJNOM TURISTIČKOM PROIZVODU, UGOVOR
O PONOVNOJ PRODAJI I UGOVOR O ZAMJENI
[32](#glava-iv.-ugovor-o-pravu-na-vremenski-ograničenu-uporabu-timeshare-ugovor-o-dugotrajnom-turističkom-proizvodu-ugovor-o-ponovnoj-prodaji-i-ugovor-o-zamjeni)](#glava-iv.-ugovor-o-pravu-na-vremenski-ograničenu-uporabu-timeshare-ugovor-o-dugotrajnom-turističkom-proizvodu-ugovor-o-ponovnoj-prodaji-i-ugovor-o-zamjeni)

[DIO ČETVRTI PROCESNOPRAVNA ZAŠTITA PRAVA POTROŠAČA
[35](#dio-četvrti-procesnopravna-zaštita-prava-potrošača)](#dio-četvrti-procesnopravna-zaštita-prava-potrošača)

[GLAVA I. ALTERNATIVNO RJEŠAVANJE POTROŠAČKIH SPOROVA
[35](#glava-i.-alternativno-rješavanje-potrošačkih-sporova)](#glava-i.-alternativno-rješavanje-potrošačkih-sporova)

[GLAVA II. ZAŠTITA KOLEKTIVNIH INTERESA I PRAVA POTROŠAČA
[35](#glava-ii.-zaštita-kolektivnih-interesa-i-prava-potrošača)](#glava-ii.-zaštita-kolektivnih-interesa-i-prava-potrošača)

[DIO PETI INSTITUCIONALNI OKVIR ZAŠTITE POTROŠAČA
[35](#dio-peti-institucionalni-okvir-zaštite-potrošača)](#dio-peti-institucionalni-okvir-zaštite-potrošača)

[GLAVA I. NOSITELJI ZAŠTITE POTROŠAČA
[35](#glava-i.-nositelji-zaštite-potrošača)](#glava-i.-nositelji-zaštite-potrošača)

[POGLAVLJE I. NACIONALNO VIJEĆE ZA ZAŠTITU POTROŠAČA I JEDINICE LOKALNE
SAMOUPRAVE
[35](#poglavlje-i.-nacionalno-vijeće-za-zaštitu-potrošača-i-jedinice-lokalne-samouprave)](#poglavlje-i.-nacionalno-vijeće-za-zaštitu-potrošača-i-jedinice-lokalne-samouprave)

[POGLAVLJE II. UDRUGE ZA ZAŠTITU POTROŠAČA
[36](#poglavlje-ii.-udruge-za-zaštitu-potrošača)](#poglavlje-ii.-udruge-za-zaštitu-potrošača)

[GLAVA II. NACIONALNI PROGRAM ZAŠTITE POTROŠAČA
[37](#glava-ii.-nacionalni-program-zaštite-potrošača)](#glava-ii.-nacionalni-program-zaštite-potrošača)

[DIO ŠESTI INSPEKCIJSKI NADZOR
[37](#dio-šesti-inspekcijski-nadzor)](#dio-šesti-inspekcijski-nadzor)

[DIO SEDMI PREKRŠAJNE ODREDBE
[42](#dio-sedmi-prekršajne-odredbe)](#dio-sedmi-prekršajne-odredbe)

[DIO OSMI PRIJELAZNE I ZAVRŠNE ODREDBE
[48](#dio-osmi-prijelazne-i-završne-odredbe)](#dio-osmi-prijelazne-i-završne-odredbe)

**ZAKON O ZAŠTITI POTROŠAČA**

### DIO PRVI TEMELJNE ODREDBE

Predmet Zakona

Članak 1.

Ovim se Zakonom uređuje zaštita osnovnih prava potrošača pri kupnji
proizvoda, kao i pri drugim oblicima stjecanja proizvoda na tržištu, i
to:

1\. pravo na zaštitu ekonomskih interesa potrošača

2\. pravo na zaštitu od opasnosti za život, zdravlje i imovinu

3\. pravo na pravnu zaštitu potrošača

4\. pravo na informiranje i izobrazbu potrošača

5\. pravo na udruživanje potrošača u svrhu zaštite njihovih interesa

6\. pravo na predstavljanje potrošača i sudjelovanje predstavnika
potrošača u radu tijela koja rješavaju pitanja od njihova interesa.

Usklađivanje s pravnim aktima Europske unije

Članak 2.

Ovim se Zakonom u hrvatsko zakonodavstvo preuzimaju sljedeći akti
Europske unije:

1\. Direktiva Vijeća 93/13/EEZ od 5. travnja 1993. o nepoštenim uvjetima
u potrošačkim ugovorima (SL L 95, 21. 4. 1993.)

2\. Direktiva 98/6/EZ Europskog parlamenta i Vijeća od 16. veljače 1998.
o zaštiti potrošača prilikom isticanja cijena proizvoda ponuđenih
potrošačima (SL L 80, 18. 3. 1998.)

3\. Direktiva 2002/65/EZ Europskog parlamenta i Vijeća od 23. rujna
2002. o trgovanju na daljinu financijskim uslugama koje su namijenjene
potrošačima i o izmjeni Direktive Vijeća 90/619/EEZ i direktiva 97/7/EZ
i 98/27/EZ (SL L 271, 9. 10. 2002.)

4\. Direktiva 2005/29/EZ Europskog parlamenta i Vijeća od 11. svibnja
2005. o nepoštenoj poslovnoj praksi poslovnog subjekta u odnosu prema
potrošaču na unutarnjem tržištu i o izmjeni Direktive Vijeća 84/450/EEZ,
direktiva 97/7/EZ, 98/27/EZ i 2002/65/EZ Europskog parlamenta i Vijeća,
kao i Uredbe (EZ) br. 2006/2004 Europskog parlamenta i Vijeća
(»Direktiva o nepoštenoj poslovnoj praksi«) (Tekst značajan za EGP) (SL
L 149, 11. 6. 2005.)

5\. Direktiva 2008/122/EZ Europskog parlamenta i Vijeća od 14. siječnja
2009. o zaštiti potrošača u odnosu na određene aspekte ugovora o pravu
na vremenski ograničenu uporabu nekretnine, o dugoročnim proizvodima za
odmor, preprodaji i razmjeni (Tekst značajan za EGP) (SL L 33, 3. 2.
2009.)

6\. Direktiva 2009/22/EZ Europskog parlamenta i Vijeća od 23. travnja
2009. o sudskim nalozima za zaštitu interesa potrošača (kodificirana
verzija) (Tekst značajan za EGP) (SL L 110, 1. 5. 2009.)

7\. Direktiva 2011/83/EU Europskog parlamenta i Vijeća od 25. listopada
2011. o pravima potrošača, izmjeni Direktive Vijeća 93/13/EEZ i
Direktive 1999/44/EZ Europskog parlamenta i Vijeća te o stavljanju izvan
snage Direktive Vijeća 85/577/EEZ i Direktive 97/7/EZ Europskog
parlamenta i Vijeća (Tekst značajan za EGP) (SL L 304, 22. 11. 2011.)

8\. Direktiva (EU) 2019/770 Europskog parlamenta i Vijeća od 20. svibnja
2019. o određenim aspektima ugovora o isporuci digitalnog sadržaja i
digitalnih usluga (Tekst značajan za EGP) (SL L 136, 22. 5. 2019.)

9\. Direktiva (EU) 2019/771 Europskog parlamenta i Vijeća od 20. svibnja
2019. o određenim aspektima ugovora o kupoprodaji robe, izmjeni Uredbe
(EU) 2017/2394 i Direktive 2009/22/EZ te stavljanju izvan snage
Direktive 1999/44/EZ (Tekst značajan za EGP) (SL L 136, 22. 5. 2019.)

10\. Direktiva (EU) 2019/2161 Europskog parlamenta i Vijeća od 27.
studenoga 2019. o izmjeni Direktive Vijeća 93/13/EEZ i direktiva
98/6/EZ, 2005/29/EZ te 2011/83/EU Europskog parlamenta i Vijeća u
pogledu boljeg izvršavanja i modernizacije pravila Unije o zaštiti
potrošača (Tekst značajan za EGP) (SL L 328, 18. 12. 2019.).

Odnos prema drugim zakonima

Članak 3.

\(1\) Ako su odredbe ovoga Zakona u suprotnosti s odredbama zakona
kojima se uređuju pojedina upravna područja, na odnose između potrošača
i trgovaca primarno se primjenjuju odredbe tih posebnih zakona.

\(2\) Ako posebnim zakonima iz stavka 1. ovoga članka ili ovim Zakonom
nije drukčije određeno, na obveznopravne odnose između potrošača i
trgovca primjenjuju se odredbe propisa kojim se uređuju obveznopravni
odnosi.

Pojmovi

Članak 4.

Pojedini pojmovi u smislu ovoga Zakona imaju sljedeće značenje:

1. cijena za jedinicu mjere je konačna cijena u službenoj valuti
Republike Hrvatske, za jedan kilogram, jednu litru, jedan metar, jedan
četvorni metar ili jedan kubni metar proizvoda ili neka druga jedinica
količine koja se općenito ili uobičajeno koristi kod prodaje proizvoda
na području Republike Hrvatske, a koja uključuje poreze i druga javna
davanja

2. digitalna usluga je usluga kojom se potrošaču omogućuje stvaranje,
obrada i pohrana podataka u digitalnom obliku ili pristup njima; ili
usluga kojom se omogućuje dijeljenje ili bilo koja druga interakcija s
podacima u digitalnom obliku koje učitava ili stvara potrošač ili drugi
korisnici te usluge, kao što su usluge za dijeljenje videozapisa i
audiozapisa te druge usluge pohranjivanja datoteka na poslužitelje
(file hosting), pohrana podataka u oblaku, elektronička pošta, društveni
mediji i aplikacije u oblaku

3. digitalni sadržaj jesu podaci koji se proizvode i isporučuju u
digitalnom obliku

4. financijska usluga je bankovna usluga, usluga kreditiranja, usluga
osiguranja, usluga dobrovoljnog mirovinskog osiguranja, investicijska
usluga ili platna usluga

5. funkcionalnost je mogućnost digitalnog sadržaja ili digitalne usluge
izvršavati funkcije s obzirom na svoju svrhu

6. internetsko tržište je usluga kojom se upotrebom softvera,
uključujući mrežne stranice, dio mrežnih stranica ili aplikacija kojima
upravlja trgovac ili kojima se upravlja u njegovo ime, potrošačima
omogućuje sklapanje ugovora na daljinu s drugim trgovcima ili
potrošačima

7. interoperabilnost je sposobnost digitalnog sadržaja ili digitalne
usluge funkcionirati s hardverom ili softverom različitim od onih pomoću
kojih se obično koriste digitalni sadržaj ili digitalne usluge iste
vrste

8. javna dražba je prodaja kod koje trgovac nudi proizvode potrošačima u
okviru koje potrošači osobno sudjeluju ili imaju mogućnost osobno
sudjelovati, a koja se provodi kroz transparentan postupak nadmetanja
koji provodi voditelj dražbe, a u kojem je najuspješniji sudionik dražbe
obvezan kupiti proizvod

9. komercijalno jamstvo je svaka obveza trgovca ili proizvođača koju,
osim odgovornosti za materijalne nedostatke stvari, oni preuzimaju, a
temeljem koje su dužni izvršiti povrat plaćenog ili zamijeniti,
popraviti odnosno servisirati robu ako roba ne odgovara specifikacijama
ili zahtjevima postavljenima u ispravi o jamstvu odnosno u oglašavanju
dostupnom prije ili u vrijeme sklapanja ugovora

10. kompatibilnost je sposobnost digitalnog sadržaja ili digitalne
usluge djelovati s hardverom ili softverom pomoću kojih se obično
koriste digitalni sadržaj ili digitalne usluge iste vrste, a da taj
digitalni sadržaj ili digitalnu uslugu pritom nije potrebno konvertirati

11. maloprodajna cijena je konačna cijena u službenoj valuti Republike
Hrvatske za pojedini proizvod odnosno određenu količinu proizvoda,
uključujući poreze i druga javna davanja

12. nedopušteni utjecaj je iskorištavanje premoći u odnosu prema
potrošaču, i to uporabom pritiska, bez obzira na to jesu li pritom
uporabljene sila ili prijetnja, na način kojim se u znatnoj mjeri
ograničava sposobnost potrošača da donese odluku utemeljenu na potpunoj
obavijesti (informiranu odluku)

13. nositelj pravila postupanja trgovaca je svaki subjekt, uključujući
pojedinog trgovca ili skupinu trgovaca, koji je odgovoran za
sastavljanje i izmjenu pravila postupanja i/ili nadzor nad provođenjem
tih pravila od strane onih koji su se obvezali provoditi ga

14. odluka o kupnji je svaka odluka koju donosi potrošač, a koja se
odnosi na to hoće li, kako i pod kojim uvjetima kupovati, hoće li cijenu
platiti u cijelosti ili u obrocima, hoće li proizvod zadržati ili njime
dalje raspolagati, hoće li se koristiti pravima koja ima na temelju
ugovora, bez obzira na to je li potrošač odlučio djelovati ili suzdržati
se od djelovanja

15. operator sredstava daljinske komunikacije je bilo koja osoba čiji
posao, zanimanje ili djelatnost uključuje i omogućavanje trgovcu uporabu
jednog ili više sredstava daljinske komunikacije

16. osobni podaci jesu svi podaci kako su uređeni člankom 4. točkom 1.
Uredbe (EU) 2016/679 Europskog parlamenta i Vijeća od 27. travnja 2016.
o zaštiti pojedinaca u vezi s obradom osobnih podataka i o slobodnom
kretanju takvih podataka te o stavljanju izvan snage Direktive 95/46/EZ
(Opća uredba o zaštiti podataka) (Tekst značajan za EGP) (SL L 119, 4.
5. 2016.)

17. označavanje je navođenje bilo koje riječi, podataka, trgovačkih
naziva, žiga, slikovnog prikaza ili simbola koji se odnose na proizvod,
a nalazi se na proizvodu, ambalaži, obavijesti, etiketi ili privjesnici
koji prate ili se odnose na taj proizvod

18. pisani prigovor potrošača je prigovor kojim potrošač iznosi svoje
nezadovoljstvo u odnosu na kupljenu robu, pruženu uslugu ili poslovanje
trgovca s potrošačem, koji potrošač upućuje trgovcu na trajnom mediju
ili sredstvom mrežne komunikacije koje omogućuje pohranu vremena i
sadržaja komunikacije, na trajnom mediju, ako je trgovac omogućio takav
oblik komunikacije

19. poslovna praksa trgovca prema potrošaču (u daljnjem tekstu: poslovna
praksa) je svaka radnja, propuštanje, način ponašanja ili
predstavljanja, poslovna komunikacija, uključujući oglašavanje i
stavljanje proizvoda na tržište, koju je poduzeo trgovac, a izravno je
povezana s promidžbom, prodajom ili isporukom proizvoda potrošaču

20. poslovne prostorije jesu prodajni prostor u nekretnini u kojem
trgovac trajno obavlja svoju djelatnost odnosno prodajni prostor u
pokretnini u kojem trgovac uobičajeno obavlja svoju djelatnost

21. potrošač je svaka fizička osoba koja sklapa pravni posao ili djeluje
na tržištu izvan svoje trgovačke, poslovne, obrtničke ili profesionalne
djelatnosti

22. povezani ugovor je ugovor kojim se potrošaču pružaju usluge povezane
s ugovorom:

-- o pravu na vremenski ograničenu uporabu (timeshare) ili

-- o dugotrajnom turističkom proizvodu ili

-- sklopljenim na daljinu ili

-- sklopljenim izvan poslovnih prostorija,

a koje pruža trgovac ili treća osoba, na temelju dogovora između treće
osobe i trgovca

23. poziv na kupnju je svaki oblik poslovne komunikacije kojim se navode
osnovna obilježja proizvoda i njegova cijena, i to na način koji je
prikladan sredstvu poslovne komunikacije koje se koristi, a čime se
potrošaču daje mogućnost kupnje proizvoda

24. pravila postupanja trgovaca jesu sporazum ili skup pravila koji nije
donesen u obliku zakona ili nekog drugog propisa, a kojim je uređen
način postupanja trgovaca koji su se obvezali poštovati ta pravila
postupanja u odnosu na jednu ili više poslovnih praksi ili gospodarskih
sektora

25. profesionalna pažnja je standard strukovnih sposobnosti i stupanj
pažnje za koje se razumno očekuje da će ih trgovac primjenjivati u
odnosu s potrošačem, a koje su u skladu s poštenom poslovnom praksom i
načelom savjesnosti i poštenja na području djelovanja trgovca

26. proizvod je svaka roba ili usluga, uključujući nekretnine, digitalne
usluge i digitalni sadržaj, prava i obveze

27. proizvod u rasutom stanju je proizvod koji je ponuđen na prodaju
potrošačima, a koji nije prethodno zapakiran i koji je izmjeren u
nazočnosti potrošača

28. pružatelj internetskog tržišta je trgovac koji pruža uslugu
internetskog tržišta

29. rangiranje je relativna vidljivost proizvoda koji se nude
potrošačima s obzirom na način na koji ih trgovac predstavlja,
organizira ili obavještava, neovisno o tehnološkim sredstvima
upotrijebljenima za takvo predstavljanje, organiziranje ili
obavješćivanje

30. roba je tjelesna pokretna stvar, osim onih koje su prodane u ovršnom
ili drugom prisilnom postupku, uključujući vodu, plin i električnu
energiju ako se prodaju u ograničenom obujmu ili utvrđenoj količini te
stvar s ugrađenim digitalnim sadržajem ili digitalnom uslugom ili je
povezana s njima na način da bez digitalnog sadržaja ili digitalne
usluge roba ne bi bila funkcionalna (»roba s digitalnim elementima«)

31. roba izrađena po specifikaciji potrošača je roba koja nije unaprijed
proizvedena, već je izrađena na temelju individualnog izbora ili odluke
potrošača

32. sredstva daljinske komunikacije jesu sva sredstva koja se bez
istodobne fizičke prisutnosti trgovca i potrošača mogu koristiti za
sklapanje ugovora na daljinu, kao što su adresirani i neadresirani
tiskani materijal, univerzalna pisma i dopisnice, tiskane promidžbene
poruke s narudžbenicom, katalozi, telefoni s ljudskim posredovanjem i
bez njega, radio, videofon, videotekst, telefaks, televizija, internet i
elektronička pošta

33. trajni medij je svako sredstvo koje omogućava potrošaču ili trgovcu
da pohrani informacije koje su njemu namijenjene tako da budu dostupne
za kasniju uporabu toliko dugo koliko je potrebno s obzirom na svrhu
informacije i koje omogućava nepromijenjenu reprodukciju podataka, kao
što je papir, elektronička pošta, CD, DVD, memorijska kartica,
memorijski štapić i čvrsti disk računala

34. trgovac je bilo koja osoba koja sklapa pravni posao ili djeluje na
tržištu u okviru svoje trgovačke, poslovne, obrtničke ili profesionalne
djelatnosti, uključujući i osobu koja nastupa u ime ili za račun trgovca

35. ugovor na daljinu je ugovor sklopljen između trgovca i potrošača u
okviru organiziranog sustava prodaje ili pružanja usluge bez istodobne
fizičke prisutnosti trgovca i potrošača na jednome mjestu pri čemu se do
trenutka sklapanja ugovora te za sklapanje ugovora isključivo koristi
jedno ili više sredstava daljinske komunikacije

36. ugovor sklopljen izvan poslovnih prostorija je ugovor između trgovca
i potrošača:

-- koji je sklopljen uz istodobnu fizičku prisutnost trgovca i potrošača
na jednome mjestu koje ne predstavlja poslovne prostorije trgovca, čak i
kad je potrošač dao ponudu

-- koji je sklopljen u poslovnim prostorijama trgovca ili putem
sredstava daljinske komunikacije neposredno nakon što je trgovac
pristupio potrošaču osobno i individualno na mjestu koje nisu njegove
poslovne prostorije, a u kojem su trgovac i potrošač bili istodobno
fizički prisutni ili

-- koji je sklopljen za vrijeme izleta koji je organizirao trgovac s
namjerom ili ciljem promocije ili prodaje robe ili usluga potrošaču

37. ugovor o kupoprodaji je ugovor kojim trgovac prenosi ili se obvezuje
prenijeti potrošaču robu u vlasništvo, a potrošač plaća ili se obvezuje
platiti mu cijenu, uključujući bilo koji ugovor koji za predmet
istodobno ima robu i uslugu

38. ugovor o usluzi je ugovor kojim trgovac pruža ili se obvezuje
pružiti uslugu potrošaču, uključujući digitalnu uslugu, a potrošač plaća
ili se obvezuje platiti mu cijenu

39. ugovor o pravu na vremenski ograničenu uporabu (timeshare) je ugovor
sklopljen na razdoblje duže od godine dana kojim potrošač, uz naknadu,
stječe pravo korištenja jednog ili više noćenja kroz više razdoblja
korištenja

40. ugovor o dugotrajnom turističkom proizvodu je ugovor sklopljen na
razdoblje duže od godine dana kojim potrošač, uz naknadu, prvenstveno
stječe pravo na popust ili druge pogodnosti vezane uz smještaj, odvojeno
ili zajedno s putovanjem ili drugim uslugama

41. ugovor o ponovnoj prodaji je ugovor kojim trgovac, uz naknadu,
pomaže potrošaču pri prodaji ili kupnji prava na vremenski ograničenu
uporabu (timeshare) ili drugog dugotrajnog turističkog proizvoda

42. ugovor o zamjeni je ugovor kojim se potrošač, uz naknadu, uključuje
u sustav zamjene koji mu omogućuje noćenje ili druge usluge, u zamjenu
za omogućavanje drugim osobama privremenog korištenja pogodnosti koje
potrošač ima na temelju svoga prava na vremenski ograničenu uporabu
(timeshare)

43. uređena profesija je profesionalna djelatnost ili skupina
profesionalnih djelatnosti za čije pokretanje, obavljanje ili određeni
način obavljanja zakon ili drugi propis izravno ili neizravno zahtijeva
određenu profesionalnu kvalifikaciju

44. važan utjecaj na ekonomsko ponašanje potrošača je korištenje
poslovne prakse radi znatnog umanjivanja sposobnosti potrošača da donese
odluku utemeljenu na potpunoj obavijesti, što dovodi do toga da potrošač
donosi odluku o kupnji koju inače ne bi donio.

Korištenje pojmova s rodnim značenjem

Članak 5.

Izrazi koji se koriste u ovom Zakonu, a imaju rodno značenje, odnose se
jednako na muški i ženski rod.

### DIO DRUGI POSLOVANJE TRGOVACA S POTROŠAČIMA

#### GLAVA I. OPĆE ODREDBE

Označavanje proizvoda

Članak 6.

\(1\) Proizvodi koji se na području Republike Hrvatske nude potrošačima
moraju na ambalaži, privjesnici, naljepnici ili na samom proizvodu
sadržavati:

1\. osnovna obilježja proizvoda u mjeri koja je potrebna da bi potrošač
donio odluku o kupnji, kao što su naziv proizvoda, tip i model
proizvoda, naziv pod kojim se proizvod prodaje, sastav proizvoda,
svojstva i tehnička obilježja proizvoda

2\. naziv i sjedište proizvođača ili uvoznika koji ima sjedište na
području Europske unije.

\(2\) Podaci iz stavka 1. ovoga članka moraju biti jasni, vidljivi i
čitljivi te napisani hrvatskim jezikom i latiničnim pismom, što ne
isključuje mogućnost istodobne uporabe drugih jezika, a mogu uključivati
znakove i piktograme lako razumljive potrošaču.

\(3\) Ako su napisani na više jezika, podaci iz stavka 1. ovoga članka
moraju biti napisani na isti način.

\(4\) Odredbe ovoga članka ne primjenjuju se na proizvode čije je
označavanje uređeno posebnim propisom.

Isticanje cijena proizvoda

Članak 7.

\(1\) Trgovac mora jasno, vidljivo i čitljivo istaknuti iznos
maloprodajne cijene i cijene za jedinicu mjere proizvoda koju pruža.

\(2\) Na proizvodu ili na prodajnom mjestu, osim cijena iz stavka 1.
ovoga članka, ne smiju se istaknuti druge cijene, osim u slučajevima iz
članka 8. stavka 4. i glave II. ovoga dijela Zakona.

\(3\) Cijenu za jedinicu mjere nije potrebno istaknuti ako je istovjetna
s maloprodajnom cijenom proizvoda.

\(4\) Kod proizvoda u rasutom stanju ističe se samo cijena za jedinicu
mjere na prodajnome mjestu proizvoda.

\(5\) Trgovac cijenu mora istaknuti tako da ne oštećuje proizvod.

\(6\) Odredbe stavka 1. ovoga članka ne primjenjuju se na javnu dražbu i
prodaju umjetničkih djela i antikviteta te na cijene usluga uređene
posebnim propisima.

\(7\) Trgovac se mora pridržavati istaknute maloprodajne cijene.

\(8\) Pri oglašavanju u kojem se navodi maloprodajna cijena proizvoda
mora biti navedena i cijena za jedinicu mjere, sukladno odredbama ovoga
članka.

\(9\) Ministar nadležan za područje zaštite potrošača pravilnikom
propisuje način isticanja maloprodajne cijene i cijene za jedinicu mjere
iz stavka 1. ovoga članka.

Uvjeti prodaje

Članak 8.

\(1\) Trgovac je dužan uvjete prodaje istaknuti jasno, vidljivo i
čitljivo.

\(2\) Trgovac je dužan pridržavati se uvjeta prodaje.

\(3\) Posebne uvjete prodaje trgovac može odobriti za:

-- pojedine proizvode ili skupinu proizvoda

-- pojedine skupine potrošača

-- pojedine oblike plaćanja.

\(4\) Ako trgovac, kao poseban uvjet prodaje, odobrava popust za
pojedine proizvode ili skupine proizvoda, dužan je istaknuti
maloprodajnu cijenu sukladno članku 19. ovoga Zakona, osim ako nije
drukčije uređeno posebnim zakonima.

\(5\) Trgovac može odbiti sklapanje ugovora o kupoprodaji proizvoda samo
ako to proizlazi iz okolnosti slučaja.

Račun

Članak 9.

\(1\) Trgovac je dužan potrošaču omogućiti provjeru ispravnosti
zaračunatog iznosa u odnosu na kupljene proizvode.

\(2\) Ispostavljanje računa nije dopušteno naplaćivati.

\(3\) Na ispostavljanje i sadržaj računa na odgovarajući se način
primjenjuju odredbe propisa kojima se uređuje obveza ispostavljanja
računa.

Pisani prigovor

Članak 10.

\(1\) Trgovac je dužan omogućiti potrošaču podnošenje pisanog prigovora
u svojim poslovnim prostorijama, putem pošte i elektroničke pošte.

\(2\) Trgovac može omogućiti potrošaču podnošenje pisanog prigovora i
putem drugih sredstava mrežne komunikacije koja omogućuju pohranu
vremena i sadržaja komunikacije na trajnom mediju.

\(3\) Trgovac je dužan bez odgađanja u pisanom obliku putem pošte,
elektroničke pošte ili na način određen stavkom 2. ovoga članka ako je
trgovac iskoristio mogućnost podnošenja pisanog prigovora i putem drugih
sredstava mrežne komunikacije, potvrditi primitak prigovora iz
stavaka 1. i 2. ovoga članka.

\(4\) Trgovac je dužan jasno, vidljivo i čitljivo istaknuti obavijest o
načinu podnošenja pisanog prigovora iz stavaka 1. i 2. ovoga članka u
svojim poslovnim prostorijama i na mrežnoj stranici ako je
uspostavljena.

\(5\) Osim obveze iz stavaka 1. i 2. ovoga članka, trgovac koji pruža
javnu uslugu dužan je na ispostavljenom računu vidljivo istaknuti
obavijest o načinu podnošenja pisanog prigovora.

\(6\) Trgovac je dužan u pisanom obliku putem pošte, elektroničke pošte
ili na način određen stavkom 2. ovoga članka ako je trgovac iskoristio
mogućnost podnošenja pisanog prigovora i putem drugih sredstava mrežne
komunikacije, odgovoriti na prigovore iz stavaka 1. i 2. ovoga članka u
roku od 15 dana od dana zaprimanja prigovora sukladno obavijesti trgovca
o načinu podnošenja pisanog prigovora iz stavka 4. ovoga članka, jasno
se izjašnjavajući prihvaća li osnovanost prigovora potrošača.

\(7\) Trgovac je dužan voditi i čuvati evidenciju pisanih prigovora
potrošača iz stavaka 1. i 2. ovoga članka na trajnom mediju godinu dana
od dana primitka pisanog prigovora potrošača.

Raspolaganje osobnim podacima potrošača

Članak 11.

Trgovcu se zabranjuje davanje osobnih podataka potrošača bilo kojoj
trećoj osobi protivno propisima kojima je uređena zaštita osobnih
podataka.

Neželjene komunikacije putem telefona i/ili poruka

Članak 12.

\(1\) Zabranjeno je upućivati pozive i/ili poruke putem telefona
potrošačima koji su se upisali u registar potrošača koji ne žele primati
pozive i/ili poruke u okviru promidžbe i/ili prodaje putem telefona.

\(2\) Registar iz stavka 1. ovoga članka vodi se pri Hrvatskoj
regulatornoj agenciji za mrežne djelatnosti.

\(3\) Upis i/ili ispis iz registra iz stavka 1. ovoga članka obavljaju
trgovci -- operatori elektroničkih komunikacija.

\(4\) Ministar nadležan za područje zaštite potrošača pravilnikom
propisuje postupak upisa i ispisa te način korištenja registra iz
stavka 1. ovoga članka.

Popravak i/ili održavanje proizvoda

Članak 13.

\(1\) Za usluge popravaka i održavanja proizvoda, ako je vrijednost
usluge veća od 500,00 kuna, trgovac je dužan potrošaču ispostaviti
ponudu na papiru ili nekom drugom trajnom mediju s opisom radova te
potrebnog materijala i dijelova za popravak.

\(2\) Ako se tijekom popravka pojavi potreba za dodatnim radovima i
ugradnjom dodatnih dijelova, trgovac je dužan postupiti u skladu s
člankom 51. ovoga Zakona.

\(3\) Teret dokaza o ispostavljanju ponude iz stavka 1. ovoga članka je
na trgovcu.

Plaćanje predujmom

Članak 14.

\(1\) Ako trgovac zahtijeva ili izričito uvjetuje kupnju robe ili
pružanje usluge djelomičnim ili ukupnim jednokratnim ili obročnim
predujmom, dužan je potrošaču nakon predaje robe ili pružene usluge
obračunati i isplatiti kamate po kamatnoj stopi poslovne banke trgovca
za oročene štedne uloge na tri mjeseca za cijelo razdoblje, računajući
od dana primljenog predujma do dana predaje robe ili ispunjenja usluge,
ako je rok isporuke robe ili ispunjenja usluge dulji od 30 dana, osim
ako nije drukčije ugovoreno.

\(2\) Ako trgovac nije ispunio ugovor, dužan je vratiti potrošaču
uplaćeni predujam uvećan za zakonske zatezne kamate, računajući od dana
primitka predujma do dana isplate, što je moguće prije, a najkasnije u
roku od sedam dana od dana raskida ugovora.

Plaćanje novčanih obveza

Članak 15.

Novčana obveza koju potrošač plaća putem pružatelja platne usluge
smatrat će se namirenom s danom kada je pružatelj platne usluge primio
od potrošača nalog za plaćanje i kada je taj nalog postao neopoziv u
skladu s odredbama propisa kojim se uređuje platni promet.

Neplaćene dospjele novčane tražbine

Članak 16.

\(1\) Izdavanje opomene radi naplate neplaćenih dospjelih novčanih
tražbina nije dopušteno naplaćivati.

\(2\) Trgovac koji pruža javnu uslugu dužan je na računu istaknuti iznos
neplaćenih dospjelih novčanih tražbina za prethodna razdoblja.

\(3\) U vezi s osporenim neplaćenim dospjelim novčanim tražbinama,
trgovcu koji pruža javnu uslugu nije dopušteno pokretanje postupka
prisilne naplate do okončanja sudskog ili izvansudskog postupka.

Ambalaža

Članak 17.

\(1\) Ambalaža ne smije dovoditi potrošača u zabludu u vezi s masom i
veličinom robe te mora biti sukladna s propisima kojima se propisuju
zahtjevi za ambalažu.

\(2\) U slučaju ponude zamatanja posebnim papirom za zamatanje i
dodatnim ukrasima, cijena te robe i usluge zamatanja mora biti istaknuta
jasno, vidljivo i čitljivo.

\(3\) Trgovac mora na zahtjev potrošača zadržati ambalažu prodane robe i
zbrinuti je sukladno posebnim propisima.

Ostavljanje oglasnih poruka i materijala

Članak 18.

\(1\) Zabranjeno je ostavljanje oglasnih poruka i materijala u ili na
poštanskim sandučićima te na ili ispred kućnih vrata potrošača ako je
takva zabrana na njima jasno napisana.

\(2\) Za ostavljanje oglasnih poruka i materijala odgovoran je trgovac
čiji se proizvodi oglašavaju na oglasnim porukama i materijalima.

#### GLAVA II. POSEBNI OBLICI PRODAJE

Opće odredbe

Članak 19.

\(1\) Posebnim oblicima prodaje smatra se prodaja proizvoda po cijenama
nižim od cijena u redovnoj prodaji.

\(2\) Prodaja iz stavka 1. ovoga članka obuhvaća, među ostalim, akcijsku
prodaju, rasprodaju, sezonsko sniženje, prodaju robe s greškom i prodaju
robe kojoj istječe rok uporabe.

\(3\) Prilikom obavljanja posebnog oblika prodaje iz stavka 1. ovoga
članka, a koji nije uređen ovom glavom Zakona, trgovac može koristiti i
druge nazive različite od onih navedenih u stavku 2. ovoga članka.

\(4\) Tijekom trajanja posebnog oblika prodaje robe iz ove glave Zakona
trgovac je dužan istaknuti cijenu koju primjenjuje tijekom trajanja
prodaje iz stavka 1. ovoga članka i najnižu cijenu koju je trgovac
primjenjivao za istu robu tijekom razdoblja od 30 dana prije provođenja
posebnog oblika prodaje.

\(5\) Odredbe stavka 4. ovoga članka primjenjuju se i na oglašavanje
robe.

\(6\) Tijekom trajanja posebnog oblika prodaje usluge unutar poslovnih
prostorija iz ove glave Zakona trgovac je dužan istaknuti cijenu koju
primjenjuje tijekom trajanja prodaje iz stavka 1. ovoga članka i najnižu
cijenu koju je trgovac primjenjivao za istu uslugu tijekom razdoblja od
30 dana prije provođenja posebnog oblika prodaje.

\(7\) Odredbe stavka 6. ovoga članka ne primjenjuju se na:

1\. oglašavanje usluga

2\. ugovore sklopljene izvan poslovnih prostorija i ugovore sklopljene
na daljinu.

Akcijska prodaja

Članak 20.

Akcijska prodaja je prodaja određenih proizvoda po cijeni koja je niža
od cijene tog proizvoda u redovnoj prodaji.

Rasprodaja

Članak 21.

Rasprodaja je prodaja proizvoda po nižoj cijeni u slučaju:

-- prestanka poslovanja trgovca

-- prestanka poslovanja u dosadašnjim poslovnim prostorijama

-- prestanka prodaje određenog proizvoda iz predmeta poslovanja trgovca

-- kada je poslovanje trgovca ozbiljno ugroženo

-- obavljanja složenijih građevinskih radova unutar ili na poslovnim
prostorijama.

Sezonsko sniženje

Članak 22.

\(1\) Sezonskim sniženjem smatra se prodaja proizvoda po sniženoj cijeni
nakon proteka sezone.

\(2\) Ministar nadležan za područje zaštite potrošača pravilnikom
propisuje način provođenja sezonskog sniženja iz stavka 1. ovoga članka.

Roba s greškom

Članak 23.

Ako trgovac prodaje robu koja ima grešku, mora jasno, vidljivo i
čitljivo označiti na robi ili na prodajnom mjestu da je riječ o prodaji
robe s greškom te upoznati potrošača u čemu se sastoji greška na robi.

Roba kojoj istječe rok uporabe

Članak 24.

Roba koja se prodaje po nižoj cijeni od cijene u redovnoj prodaji jer
joj istječe rok uporabe mora imati dodatno jasno, vidljivo i čitljivo
istaknut krajnji rok uporabe.

#### GLAVA III. JAVNE USLUGE KOJE SE PRUŽAJU POTROŠAČIMA

Opće odredbe

Članak 25.

\(1\) Javnim uslugama u smislu ovoga Zakona smatraju se:

1\. distribucija električne energije

2\. distribucija prirodnog plina

3\. distribucija toplinske energije

4\. elektroničke komunikacijske usluge

5\. javna vodoopskrba i javna odvodnja

6\. opskrba plinom u javnoj usluzi

7\. obavljanje dimnjačarskih poslova

8\. opskrba električnom energijom u univerzalnoj usluzi

9\. poštanske usluge

10\. prijevoz putnika u javnom prometu

11\. sakupljanje komunalnog otpada

12\. usluge parkiranja na uređenim javnim površinama i u javnim
garažama.

\(2\) Prilikom ispostavljanja računa za pružanje javnih usluga
potrošačima trgovac mora primjenjivati obračun i cijene uređene posebnim
propisima kojima se uređuju javne usluge iz stavka 1. ovoga članka.

\(3\) Uslugu očitanja mjernih uređaja nije dopušteno naplaćivati, osim u
slučajevima koji su određeni posebnim propisom.

\(4\) Trgovac mora potrošaču prije sklapanja ugovora omogućiti
upoznavanje sa svojim općim uvjetima poslovanja te uvjetima korištenja
javnih usluga i javno ih objaviti na svojim mrežnim stranicama.

\(5\) O svakoj promjeni uvjeta iz stavka 4. ovoga članka trgovac je
dužan unaprijed pisanim putem obavijestiti potrošača.

Savjetodavno tijelo i povjerenstvo za reklamacije potrošača

Članak 26.

\(1\) Javnopravno tijelo koje obavlja regulatorne poslove u pogledu
javnih usluga iz članka 25. stavka 1. ovoga Zakona dužno je osnovati
savjetodavno tijelo u čijem radu sudjeluje i predstavnik udruge za
zaštitu potrošača te na transparentan, objektivan i nediskriminirajući
način, nakon mišljenja savjetodavnog tijela, donositi odluke koje se
odnose na zaštitu prava potrošača -- korisnika javnih usluga iz članka
25. stavka 1. ovoga Zakona.

\(2\) Predstavničko tijelo jedinice lokalne samouprave koja odlučuje o
pravima i obvezama potrošača -- korisnika javnih usluga iz članka 25.
stavka 1. ovoga Zakona dužno je osnovati savjetodavno tijelo u čijem
radu sudjeluje i predstavnik udruge za zaštitu potrošača, a jedinica
lokalne samouprave će na transparentan, objektivan i nediskriminirajući
način, nakon mišljenja savjetodavnog tijela, donositi odluke koje se
odnose na zaštitu prava potrošača -- korisnika javnih usluga iz članka
25. stavka 1. ovoga Zakona.

\(3\) Predstavnika udruge za zaštitu potrošača iz stavka 2. ovoga članka
imenuje udruga za zaštitu potrošača, koja djeluje i ima sjedište na
području jedinice područne (regionalne) samouprave na čijem se području
nalazi jedinica lokalne samouprave iz stavka 2. ovoga članka.

\(4\) Iznimno od stavka 2. ovoga članka, pojedine jedinice lokalne
samouprave mogu osnovati zajedničko savjetodavno tijelo iz stavka 2.
ovoga članka ako isti trgovac pruža javne usluge iz članka 25. stavka 1.
ovoga Zakona na području tih jedinica lokalne samouprave.

\(5\) Trgovac koji pruža javne usluge iz članka 25. stavka 1. ovoga
Zakona dužan je osnovati povjerenstvo za reklamacije potrošača u čijem
radu sudjeluje i predstavnik udruge za zaštitu potrošača.

\(6\) Iznimno od stavka 5. ovoga članka, za pojedine djelatnosti koje
obavljaju trgovci koji imaju do pet zaposlenih može se pri Hrvatskoj
obrtničkoj komori ili Hrvatskoj gospodarskoj komori osnovati
povjerenstvo za reklamacije potrošača u čijem sastavu mora biti i
predstavnik udruge za zaštitu potrošača.

\(7\) Predstavnike udruga za zaštitu potrošača iz stavaka 1. do 6. ovoga
članka imenuju udruge za zaštitu potrošača na razdoblje i po postupku
sukladno aktima iz stavka 10. ovoga članka.

\(8\) Udruge za zaštitu potrošača objavljuju na svojim mrežnim
stranicama popis javnopravnih tijela iz stavaka 1., 2. i 4. ovoga članka
i popis trgovaca iz stavaka 5. i 6. ovoga članka.

\(9\) Hrvatska obrtnička komora i Hrvatska gospodarska komora objavljuju
na svojim mrežnim stranicama popis povjerenstava za reklamacije
potrošača koja su osnovale u skladu s odredbom stavka 6. ovoga članka.

\(10\) Postupak osnivanja, način rada te prava i obveze članova
savjetodavnog tijela odnosno povjerenstva za reklamacije potrošača
uređuju se aktima javnopravnih tijela iz stavaka 1., 2. i 4. ovoga
članka odnosno trgovaca iz stavaka 5. i 6. ovoga članka.

Reklamacije potrošača -- korisnika javnih usluga

Članak 27.

\(1\) Nakon primitka odgovora na pisani prigovor iz članka 10. ovoga
Zakona odnosno po isteku roka za dostavu odgovora trgovca na pisani
prigovor ako trgovac potrošaču nije dostavio odgovor na pisani prigovor
u roku iz članka 10. stavka 6. ovoga Zakona, potrošač može podnijeti
reklamaciju povjerenstvu iz članka 26. stavka 5. ili stavka 6. ovoga
Zakona.

\(2\) Trgovac je dužan omogućiti podnošenje reklamacije iz stavka 1.
ovoga članka osobno u poslovnim prostorijama, putem pošte i elektroničke
pošte.

\(3\) Trgovac je dužan bez odgađanja u pisanom obliku putem pošte ili
elektroničke pošte potvrditi zaprimanje reklamacije iz stavaka 1. i 2.
ovoga članka.

\(4\) Trgovac je dužan jasno, vidljivo i čitljivo istaknuti obavijest o
načinu podnošenja reklamacije iz stavka 1. ovoga članka u svojim
poslovnim prostorijama i na mrežnoj stranici ako je uspostavljena.

\(5\) Povjerenstvo iz stavka 1. ovoga članka mora odgovoriti potrošaču
na zaprimljene reklamacije putem pošte ili elektroničke pošte u roku od
30 dana od dana zaprimanja reklamacije.

\(6\) U vezi s prigovorom odnosno reklamacijom koja se odnosi na javne
usluge potrošač može pokrenuti sudski ili izvansudski postupak tek nakon
što je iscrpio pravni put iz stavka 1. ovoga članka ili postupak utvrđen
zakonom kojim se uređuje opći upravni postupak u odnosu na zaštitu od
postupanja pružatelja javnih usluga te posebnim zakonom koji se
primjenjuje na pružatelja javnih usluga.

Priključak na distribucijsku mrežu

Članak 28.

Trgovac koji pruža javnu uslugu putem distribucijske mreže mora
omogućiti potrošačima priključak na distribucijsku mrežu i uporabu
priključka i mreže te pružanje usluga u skladu s posebnim propisima,
koncesijskim ugovorima ili općim aktima jedinice lokalne i područne
(regionalne) samouprave na čijem području se usluga pruža, pod
nediskriminirajućim, unaprijed poznatim i ugovorenim uvjetima.

Obustavljanje pružanja javne usluge

Članak 29.

\(1\) Ako se račun trgovca koji pruža javnu uslugu osporava u sudskom
ili izvansudskom postupku, a potrošač uredno podmiruje sve sljedeće
nesporne račune, trgovac koji pruža javnu uslugu ne smije potrošaču
obustaviti pružanje usluge do okončanja navedenoga sudskog ili
izvansudskog postupka, osim ako je potrošač raskinuo ugovor s trgovcem
koji pruža javnu uslugu.

\(2\) Ako je trgovac koji pruža javnu uslugu obustavio pružanje usluge
prije nego što je od nadležnog tijela ili osobe obaviješten o pokrenutom
postupku iz stavka 1. ovoga članka, dužan je, bez naknade, ponovo
započeti i nastaviti pružati uslugu potrošaču do okončanja sudskog ili
izvansudskog postupka, osim ako je potrošač raskinuo ugovor s trgovcem
koji pruža javnu uslugu.

\(3\) Obveza iz stavaka 1. i 2. ovoga članka odnosi se i na slučaj kada
trgovac koji pruža javnu uslugu pokrene postupak prisilne naplate protiv
potrošača.

\(4\) Sudskim ili izvansudskim postupkom iz stavaka 1. i 2. ovoga članka
smatra se svaki postupak uređen propisima, kao i svaki postupak
predviđen općim uvjetima ili drugim pravilima trgovca koji pruža javnu
uslugu.

\(5\) Odredbe ovoga članka ne primjenjuju se na pružanje javne usluge iz
članka 25. stavka 1. točaka 7. i 11. ovoga Zakona.

Održavanje kvalitete javne usluge

Članak 30.

Trgovac koji pruža javnu uslugu mora održavati kvalitetu javne usluge u
skladu s posebnim propisima kojima se uređuju javne usluge iz članka 25.
stavka 1. ovoga Zakona i pravilima struke.

Obveze tijela koja dodjeljuju ovlaštenje\
za pružanje javnih usluga

Članak 31.

\(1\) Javnopravna tijela koja dodjeljuju ovlaštenje za pružanje javnih
usluga dužna su osigurati, svako u djelokrugu svojih zakonskih ovlasti,
da nositelj navedenog ovlaštenja pruža javnu uslugu vodeći računa o
sigurnosti, redovitosti i kvaliteti javne usluge te da je javna usluga
dostupna svim potrošačima.

\(2\) Javnopravna tijela iz stavka 1. ovoga članka dužna su omogućiti
uvjete za tržišno natjecanje na području javnih usluga, osim ako nije
drukčije uređeno posebnim propisom.

#### GLAVA IV. NEPOŠTENA POSLOVNA PRAKSA

##### POGLAVLJE I. OPĆE ODREDBE

Područje primjene

Članak 32.

\(1\) Odredbe ove glave Zakona primjenjuju se na nepoštenu poslovnu
praksu trgovca u odnosu prema potrošaču, a koju trgovac koristi prije, u
vrijeme i nakon sklapanja pravnog posla u vezi s određenim proizvodom.

\(2\) Odredbe ove glave Zakona ne utječu na:

1\. primjenu pravila ugovornog prava, kao što su pravila o sklapanju,
valjanosti i pravnim učincima ugovora

2\. primjenu propisa kojima se uređuje zdravstvena ispravnost i
sigurnost proizvoda

3\. primjenu propisa kojima se određuje nadležnost sudova

4\. primjenu propisa kojima se određuju uvjeti zasnivanja ili sustavi
odobravanja uređenih profesija, kao ni na primjenu propisom predviđenih
deontoloških pravila određenih profesija ili nekih drugih pravila kojima
se uređuju uređene profesije, a kojima je svrha održati visok stupanj
profesionalnog integriteta tih profesija.

\(3\) Odredbe ove glave Zakona ne odnose se na primjenu zakona i drugih
propisa kojima se uređuje izdavanje potvrda i označavanje čistoće
predmeta izrađenih od plemenitih kovina.

Zabrana nepoštene poslovne prakse

Članak 33.

Nepoštena poslovna praksa je zabranjena.

Pojam nepoštene poslovne prakse

Članak 34.

\(1\) Poslovna praksa je nepoštena:

-- ako je suprotna zahtjevima profesionalne pažnje i

-- ako, u smislu određenog proizvoda, bitno utječe ili je vjerojatno da
će bitno utjecati na ekonomsko ponašanje prosječnog potrošača kojemu je
takva praksa namijenjena ili do kojega ona dopire odnosno prosječnog
člana određene skupine potrošača na koju je ta praksa usmjerena.

\(2\) Poslovna praksa koja će vjerojatno bitno utjecati na ekonomsko
ponašanje samo jasno odredive skupine potrošača koji su zbog tjelesnih
ili duševnih mana, dobi ili lakomislenosti posebno osjetljivi na
određenu poslovnu praksu ili određeni proizvod, i to na način koji je
trgovac mogao razumno predvidjeti, procjenjivat će se iz perspektive
prosječnog člana te skupine potrošača.

\(3\) Odredba stavka 2. ovoga članka ne utječe na dopuštenost korištenja
uobičajene i zakonite promidžbene prakse preuveličavanja ili davanja
izjava za koje se ne očekuje da budu shvaćene doslovno.

\(4\) Nepoštenom poslovnom praksom posebno se smatra:

-- zavaravajuća poslovna praksa i

-- agresivna poslovna praksa.

##### POGLAVLJE II. ZAVARAVAJUĆA POSLOVNA PRAKSA

Zavaravajuće radnje

Članak 35.

\(1\) Poslovna praksa smatra se zavaravajućom ako sadrži netočne
informacije, zbog čega je neistinita ili ako na neki drugi način,
uključujući njezino cjelokupno predstavljanje, pa čak ako je informacija
činjenično točna, zavarava ili je vjerojatno da će zavarati prosječnog
potrošača u vezi s nekom od okolnosti navedenih u stavku 2. ovoga
članka, čime ga navodi ili je vjerojatno da će ga navesti da donese
odluku o kupnji koju inače ne bi donio.

\(2\) Okolnosti iz stavka 1. ovoga članka na koje se zavaravajuća
poslovna praksa odnosi jesu:

1\. postojanje ili priroda proizvoda

2\. osnovna obilježja proizvoda, kao što su njegova dostupnost, koristi,
rizici, izvedba, sastav, pripadci, postojanje postprodajne pomoći
potrošaču i sustava rješavanja pritužbi, metode i datum izrade ili
nabave, dostava, podobnost za ostvarivanje svrhe, način korištenja,
količina, specifikacija, zemljopisno ili tržišno podrijetlo, rezultati
koji se očekuju od njegove uporabe ili rezultati i bitni pokazatelji
testova ili provjera provedenih na proizvodu

3\. opseg obveza trgovca, motivi poslovne prakse te priroda postupka
prodaje, bilo koja izjava ili simbol koji se odnosi na izravno ili
neizravno sponzorstvo ili odobrenje trgovca ili proizvoda

4\. cijena proizvoda ili način na koji je ona izračunata ili postojanje
određene pogodnosti u odnosu na cijenu

5\. potreba servisiranja, rezervnih dijelova, zamjene ili popravka

6\. priroda, obilježja i prava trgovca ili njegova zastupnika, kao što
su njegov identitet, imovina, kvalifikacije, status, odobrenja, članstvo
u određenim udruženjima ili povezanost s nekim drugim subjektima,
njegovo industrijsko, komercijalno ili drugo intelektualno vlasništvo,
nagrade i priznanja

7\. prava potrošača, uključujući prava koja potrošač ima na temelju
pravila o odgovornosti za materijalne nedostatke

8\. rizici kojima potrošač može biti izložen.

\(3\) Poslovna praksa se smatra zavaravajućom ako, u konkretnom slučaju
uzimajući u obzir sva obilježja i okolnosti slučaja, prosječnog
potrošača navede ili je vjerojatno da će ga navesti da donese odluku o
kupnji koju inače ne bi donio, a uključuje:

1\. bilo koji oblik stavljanja proizvoda na tržište, uključujući i
usporedno oglašavanje koje dovodi do poistovjećivanja tog proizvoda s
nekim drugim proizvodom, žigom, zaštićenim imenom ili drugim znakom
raspoznavanja konkurenta na tržištu

2\. nepoštivanje obveza, od strane trgovca, koje proizlazi iz pravila
postupanja trgovaca koja ga obvezuju, uz pretpostavku da ta obveza ne
predstavlja tek namjeru, već je riječ o čvrstoj obvezi koju je moguće
provjeriti te uz pretpostavku da je trgovac u okviru poslovne prakse
naznačio da je vezan tim pravilima postupanja

3\. svako stavljanje robe na tržište Republike Hrvatske uz tvrdnju da je
identična robi stavljenoj na tržište u drugim državama članicama iako se
ta roba značajno razlikuje po sastavu ili obilježjima, osim ako je to
opravdano legitimnim i objektivnim kriterijima.

Zavaravajuća propuštanja

Članak 36.

\(1\) Poslovna praksa smatra se zavaravajućom ako u konkretnom slučaju,
uzimajući u obzir sva obilježja i okolnosti slučaja, kao i ograničenja
konkretnog sredstva komunikacije, ne sadrži važne obavijesti koje su,
ovisno o kontekstu, potrebne prosječnom potrošaču kako bi mogao donijeti
odluku o kupnji utemeljenu na potpunoj obavijesti i time ga navede ili
je vjerojatno da će ga navesti da donese odluku o kupnji koju inače ne
bi donio.

\(2\) Uzimajući u obzir okolnosti iz stavka 1. ovoga članka,
zavaravajućim se propuštanjem smatra:

1\. ako trgovac skriva obavijesti iz stavka 1. ovoga članka ili ako su
pružene obavijesti nejasne, nerazumljive, dvosmislene ili nepravodobne
te

2\. ako trgovac ne navede poslovnu svrhu poslovne prakse, a ona nije
razvidna iz konteksta, a u oba slučaja, takva praksa, prosječnog
potrošača navede ili je vjerojatno da će ga navesti da donese odluku o
kupnji koju inače ne bi donio.

\(3\) Kada trgovac pri prenošenju poslovne prakse koristi konkretno
sredstvo komunikacije koje je ograničeno vremenom ili prostorom,
prilikom ocjene je li određena važna obavijest izostavljena vodit će se
računa o tim ograničenjima, kao i o ostalim mjerama koje je trgovac
poduzeo kako bi se te obavijesti dostavile potrošaču na neki drugi
način.

\(4\) U slučaju poziva na kupnju, ako to već nije razvidno iz konteksta,
bitnima će se smatrati informacije o:

1\. osnovnim obilježjima proizvoda u mjeri koja je prikladna proizvodu i
komunikacijskom sredstvu koje se koristi

2\. sjedištu i identitetu trgovca, kao što su njegova tvrtka, naziv ili
ime te, ako je to potrebno, adresa i identitet osobe u čije ime nastupa

3\. maloprodajnoj cijeni proizvoda ili kad proizvod ne omogućava da
cijena bude izračunata unaprijed, o načinu na koji će cijena biti
izračunata, kao i, gdje je potrebno, o dodatnim poštanskim troškovima te
troškovima prijevoza i dostave, a kada ti troškovi ne mogu biti
izračunati unaprijed, naznaku da se plaćaju i ti dodatni troškovi

4\. uvjetima plaćanja, dostave, ostalim elementima ispunjenja ugovora,
ako ti elementi odstupaju od zahtjeva profesionalne pažnje

5\. postojanju prava na raskid ili otkaz ugovora, ako je riječ o
proizvodima ili pravnim poslovima u vezi s kojima su predviđena i ta
prava

6\. tome da je treća osoba koja nudi proizvode na internetskim tržištima
trgovac ili nije trgovac, temeljem izjave te osobe pružatelju
internetskog tržišta.

\(5\) Bitnima se smatraju i:

1\. one informacije koje je, na temelju ovoga Zakona i drugih propisa
usklađenih s pravilima Europske unije, trgovac dužan pružiti potrošaču
prilikom bilo koje vrste poslovne komunikacije, uključujući oglašavanje
i stavljanje proizvoda na tržište

2\. opće informacije o najvažnijim parametrima kojima se određuje
rangiranje proizvoda prikazanih potrošaču kao rezultat upita u obliku
ključne riječi, izraza ili drugog unosa, i o relativnoj važnosti tih
parametara u odnosu na ostale parametre, koje su dostupne u posebnom
dijelu internetskog sučelja koji je izravno i lako dostupan sa stranice
na kojoj su prikazani rezultati upita, ako se potrošačima omogućuje
pretraživanje proizvoda koje nude temeljem upita korištenjem ključne
riječi, izraza ili drugog unosa, neovisno o tome gdje se sklapa ugovor

3\. informacije o tome osigurava li trgovac, i na koji način, da
objavljene recenzije potječu od potrošača koji su proizvod doista
koristili ili kupili, ako trgovac pruža pristup potrošačkim recenzijama
proizvoda.

\(6\) Odredba iz stavka 5. točke 2. ovoga članka ne primjenjuje se na
pružatelje internetskih tržišta uređenih Uredbom (EU) 2019/1150
Europskog parlamenta i Vijeća od 20. lipnja 2019. o promicanju
pravednosti i transparentnosti za poslovne korisnike usluga internetskog
posredovanja (Tekst značajan za EGP) (SL L 186, 11. 7. 2019).

Postupci koji predstavljaju zavaravajuću poslovnu praksu

Članak 37.

Zavaravajućom poslovnom praksom smatraju se sljedeći postupci:

1\. tvrdnja trgovca da je potpisnik određenog pravila postupanja
trgovaca, iako to nije slučaj

2\. isticanje žigova, znakova kvalitete ili sličnih znakova bez
potrebnog odobrenja

3\. tvrdnja da je pravila postupanja trgovaca koja taj trgovac
primjenjuje odobrilo ovlašteno tijelo, iako to nije slučaj

4\. tvrdnja trgovca da je njegovu djelatnost, njegovu poslovnu praksu
ili njegov proizvod odobrilo, preporučilo ili dopustilo ovlašteno tijelo
ili privatno tijelo, iako to nije slučaj ili ista takva tvrdnja kada
njegova poslovna praksa ili proizvod ne udovoljava zahtjevima za
izdavanje tog odobrenja, preporuke ili dopuštenja

5\. pozivanje na kupnju proizvoda po određenoj cijeni, bez isticanja
činjenice da trgovac ima opravdane razloge vjerovati da neće biti u
mogućnosti ponuditi isporuku tog ili sličnog proizvoda po navedenoj
cijeni, u vrijeme i u količini koji su razumni s obzirom na proizvod,
opseg oglašavanja proizvoda i ponuđenu cijenu, odnosno da neće biti u
mogućnosti osigurati da drugi trgovac isporuči taj ili sličan proizvod
po navedenoj cijeni, u vremenu i u količini koji su razumni s obzirom na
navedene okolnosti

6\. pozivanje na kupnju proizvoda po određenoj cijeni, a zatim odbijanje
da se potrošaču pokaže oglašavani proizvod ili odbijanje prihvaćanja
narudžbe potrošača, odnosno dostave proizvoda u razumnom roku ili
pokazivanje neispravnog primjerka proizvoda, a sve s namjerom promidžbe
nekog drugog proizvoda

7\. lažno tvrditi da će proizvod biti dostupan samo u vrlo ograničenom
razdoblju ili da će biti dostupan jedino pod posebnim uvjetima u vrlo
ograničenom razdoblju, a radi navođenja potrošača da odmah donese odluku
o kupnji, čime mu se uskraćuje mogućnost ili vrijeme potrebno da donese
odluku utemeljenu na saznanju o svim relevantnim okolnostima

8\. obvezati se potrošaču na pružanje nekih postprodajnih usluga,
komunicirajući prije odluke o kupnji s potrošačem na jeziku koji nije
službeni jezik države članice Europske unije u kojoj se trgovac nalazi,
a zatim omogućiti pružanje tih usluga samo na nekom drugom jeziku, a da
potrošač na to nije bio jasno upozoren prije sklapanja ugovora

9\. tvrditi ili na drugi način stvarati dojam da se proizvod može
zakonito prodati, kada to nije slučaj

10\. predstavljati potrošaču prava koja mu po zakonu i inače pripadaju
kao posebnost ponude trgovca

11\. koristiti uredničke sadržaje u medijima radi plaćene promidžbe
proizvoda, a da u tim sadržajima nije jasno izraženo riječima, znakovima
ili zvukovima koje potrošač može jasno prepoznati, da je riječ o
promidžbi

12\. pružanje rezultata pretraživanja kao odgovor na mrežni upit
potrošača bez jasnog navođenja svakog plaćenog oglašavanja ili plaćanja
upravo u svrhu postizanja višeg ranga proizvoda u rezultatima
pretraživanja

13\. iznositi netočne tvrdnje u vezi s prirodom i obujmom rizika kojem
bi mogla biti izložena osobna sigurnost potrošača ili članova njegove
obitelji ako potrošač ne kupi proizvod

14\. oglašavati proizvod koji je sličan proizvodu koji je proizveo neki
drugi proizvođač, i to na način da se namjerno navodi potrošača na
pogrešan zaključak da je oglašavani proizvod proizveo taj drugi
proizvođač

15\. uspostavljanje, vođenje ili promidžba piramidalnog sustava
promidžbe, pri čemu potrošač mora dati određenu činidbu kako bi mogao
dobiti određenu naknadu, i to prije svega zbog toga jer je uveo u sustav
nove potrošače, a ne zbog toga jer je kupio ili konzumirao proizvod

16\. tvrditi da će trgovac uskoro prestati sa svojom djelatnošću ili da
će se preseliti u druge poslovne prostorije, iako to nije slučaj

17\. tvrditi da proizvod može olakšati dobitak u igrama na sreću

18\. lažno tvrditi da proizvod može izliječiti bolest, disfunkcionalnost
ili malformaciju

19\. prenošenje netočnih obavijesti u vezi sa stanjem na tržištu ili
dostupnosti proizvoda, s namjerom da se navede potrošača da kupi
proizvod pod uvjetima koji su nepovoljniji od uobičajenih tržišnih
uvjeta

20\. tvrditi u okviru poslovne prakse da se raspisuje nagradna igra ili
promocija, a da se ne dodijeli opisana nagrada ili njezin razuman
ekvivalent

21\. označavanje proizvoda oznakama »gratis«, »besplatno«, »bez naknade«
ili sličnim oznakama ako potrošač mora za taj proizvod platiti bilo koji
iznos različit od nužnih troškova odgovaranja na poslovnu praksu,
troškova dostave ili primitka proizvoda

22\. uvrštavanje u promidžbene materijale računa ili nekog drugog
zahtjeva za plaćanje kojim se kod potrošača stvara dojam da je već
naručio oglašavani proizvod koji se nudi, iako to nije slučaj

23\. lažno tvrditi ili stvarati dojam da trgovac ne djeluje u okviru
svoje poslovne djelatnosti, odnosno djelatnosti slobodnog zanimanja ili
lažno predstavljanje trgovca kao potrošača

24\. stvaranje lažnog dojma da su postprodajne usluge u vezi s
proizvodom dostupne i u državi članici Europske unije koja je različita
od one u kojoj je proizvod prodan

25\. preprodaja ulaznica za događanja potrošačima ako ih je trgovac
nabavio upotrebom automatiziranih sredstava za zaobilaženje bilo kojeg
ograničenja u pogledu broja ulaznica koje jedna osoba može kupiti ili
bilo kojih drugih pravila primjenjivih na kupnju ulaznica

26\. navođenje da su recenzije proizvoda dali potrošači koji su doista
koristili ili kupili proizvod bez poduzimanja razumnih i proporcionalnih
koraka kako bi se provjerilo da te recenzije doista potječu od takvih
potrošača

27\. podnošenje lažnih potrošačkih recenzija ili preporuka, ili
naručivanje od druge pravne ili fizičke osobe da ih podnese, ili
pogrešno predstavljanje potrošačkih recenzija ili društvenih preporuka
radi promocije proizvoda.

##### POGLAVLJE III. AGRESIVNA POSLOVNA PRAKSA

Pojam

Članak 38.

Poslovna praksa smatra se agresivnom ako u konkretnom slučaju, uzimajući
u obzir sva obilježja i okolnosti slučaja korištenjem uznemiravanja,
prisile, uključujući fizičku silu ili prijetnju te nedopušten utjecaj, u
bitnoj mjeri umanjuje ili je vjerojatno da će umanjiti slobodu izbora
ili postupanja prosječnog potrošača u vezi s proizvodom te ga time
navede ili je vjerojatno da će ga navesti da donese odluku o kupnji koju
inače ne bi donio.

Uznemiravanje, prisila i nedopušten utjecaj

Članak 39.

Prilikom odlučivanja o tome je li u poslovnoj praksi korišteno
uznemiravanje, prisila, uključujući silu ili prijetnju ili nedopušten
utjecaj, vodit će se računa o:

1\. vremenu, mjestu ili prirodi poslovne prakse, kao i ustrajnosti koju
je trgovac pritom iskazao

2\. tome je li se trgovac koristio prijetećim ili uvredljivim rječnikom
ili ponašanjem

3\. tome je li trgovac iskorištavao nesretne ili druge okolnosti u
kojima se potrošač nalazio, a koje su bile tolikog značenja da su
umanjile sposobnost potrošača da razumno rasuđuje, a trgovac je bio
svjestan da će te okolnosti utjecati na odluku potrošača u odnosu na
proizvod

4\. postojanju bilo kojeg otežavajućeg ili nerazmjernog ograničenja
izvanugovorne prirode koje je trgovac nametnuo potrošaču u slučaju da
potrošač želi ostvariti neko svoje pravo iz ugovora, uključujući pravo
na raskid ili pravo na otkaz ugovora ili pravo da izabere drugi proizvod
ili drugog trgovca

5\. korištenju bilo kakve prijetnje o poduzimanju radnji koje se po
zakonu ne mogu poduzeti.

Postupci koji predstavljaju agresivnu poslovnu praksu

Članak 40.

\(1\) Agresivnom poslovnom praksom smatraju se sljedeći postupci:

1\. stvaranje dojma da potrošač ne može napustiti poslovne prostorije
sve dok ne sklopi ugovor

2\. posjećivanje potrošača u njegovu domu, ignorirajući pritom zahtjev
potrošača da se napusti njegov dom ili da ga se više ne posjećuje, osim
u slučaju i u mjeri u kojoj je to opravdano radi propisima predviđenog
prisilnog ispunjenja ugovorne obveze

3\. ustrajno i neželjeno komuniciranje s potrošačem putem telefona,
telefaksa, elektroničke pošte ili drugog sredstva daljinske
komunikacije, osim u slučajevima i u mjeri u kojoj je to opravdano zbog
propisima predviđenog prisilnog ispunjenja ugovorne obveze

4\. traženje od potrošača koji postavlja odštetni zahtjev na temelju
police osiguranja da dostavi određene dokumente koji, po razumnoj
ocjeni, nisu relevantni za ocjenu opravdanosti tog zahtjeva ili sustavno
izbjegavanje davanja odgovora na ustrajno dopisivanje potrošača, s
namjerom da ga se odvrati od ostvarivanja prava koja mu pripadaju na
temelju ugovora

5\. oglašavanje kojim se djecu izravno navodi na to da kupe oglašavani
proizvod ili da nagovore svoje roditelje ili druge punoljetne osobe da
im kupe oglašavani proizvod

6\. zahtijevanje plaćanja proizvoda odmah ili s odgodom ili vraćanja ili
čuvanja proizvoda koji je trgovac isporučio, a potrošač ga uopće nije
naručio

7\. izravno obavještavanje potrošača da će posao ili opstanak trgovca
biti ugrožen ako potrošač ne kupi proizvod

8\. stvaranje lažne predodžbe da je potrošač osvojio ili da će osvojiti,
bezuvjetno ili uz ispunjenje određene činidbe, određenu nagradu ili neku
drugu odgovarajuću korist, kada u stvarnosti nikakva nagrada ili druga
odgovarajuća korist nije predviđena ili kada je u stvarnosti poduzimanje
bilo kakve radnje usmjerene na ostvarivanje te nagrade ili druge koristi
uvjetovano određenim plaćanjem od strane potrošača ili potrošaču
uzrokuje troškove.

\(2\) Odredba stavka 1. točke 3. ovoga članka ne utječe na primjenu
pravila ovoga Zakona ili drugih propisa o ograničenju ili zabrani
korištenja određenih sredstava daljinske komunikacije u određenim
okolnostima, koji su usklađeni s pravilima Europske unije.

Pravo na naknadu štete zbog nepoštene poslovne prakse

Članak 41.

Potrošači koji su pretrpjeli štetu zbog ugovora koji je sklopljen zbog
nepoštene poslovne prakse imaju pravo na naknadu štete i ostala prava
regulirana općim pravilima ugovornog prava.

Teret dokaza

Članak 42.

Teret dokaza o točnosti činjeničnih tvrdnji u vezi s poslovnom praksom
je na trgovcu.

### DIO TREĆI POTROŠAČKI UGOVORNI ODNOSI

#### GLAVA I. OPĆE ODREDBE

Područje primjene

Članak 43.

Ako drukčije nije određeno, odredbe glave I. i glave III. poglavlja I.
ovoga dijela Zakona primjenjuju se na svaki ugovor sklopljen između
trgovca i potrošača, uključujući:

1\. ugovore o isporuci toplinske energije, ugovore o isporuci vode,
plina i električne energije bez obzira na to prodaju li se u ograničenom
obujmu ili utvrđenoj količini ili ne

2\. ugovore temeljem kojih trgovac potrošaču isporučuje ili se obvezuje
isporučiti digitalni sadržaj koji se ne isporučuje na materijalnom
nosaču podataka ili digitalnu uslugu, a potrošač ne plaća cijenu niti se
obvezuje platiti cijenu, već dostavlja ili se obvezuje dostaviti osobne
podatke trgovcu, osim ako trgovac osobne podatke koje je dostavio
potrošač obrađuje isključivo u svrhu isporuke digitalnog sadržaja koji
se ne isporučuje na materijalnom nosaču podataka ili digitalne usluge
ili kako bi se trgovcu omogućilo usklađivanje s obvezama kojima
podliježe trgovac, a trgovac te podatke ne obrađuje ni u koje druge
svrhe.

Iznimke od primjene

Članak 44.

\(1\) Odredbe glave I. i glave III. poglavlja I. ovoga dijela Zakona ne
primjenjuju se na ugovore:

1\. o pružanju socijalnih usluga, uključujući usluge socijalnog
stanovanja, skrbi o djeci, skrbi o osobama ili obiteljima kojima je
potrebna stalna ili privremena pomoć, uključujući i dugoročnu skrb

2\. o korištenju zdravstvene zaštite sukladno propisima kojima se
uređuje zdravstvena zaštita

3\. o igrama na sreću koje uključuju novčani ulog, uključujući lutriju,
igre u casinima i klađenje

4\. o financijskim uslugama

5\. o stjecanju ili prijenosu nekretnina ili prava na nekretninama

6\. za izgradnju novih građevina ili rekonstrukciju postojećih građevina
te najam stambenih prostorija

7\. o putovanju u paket-aranžmanu i povezanom putnom aranžmanu sukladno
odredbama propisa kojim se uređuje pružanje usluga u turizmu

8\. iz odredaba glave IV. ovoga dijela Zakona

9\. sklopljene pred javnopravnim tijelom koje je zakonom obvezno biti
neovisno i nepristrano te koje je, pružanjem potrošaču sveobuhvatne
obavijesti, dužno osigurati da potrošači prije sklapanja ugovora
pažljivo pravno razmotre taj ugovor te da budu upoznati s njegovim
pravnim posljedicama

10\. o periodičnoj dostavi hrane, pića ili drugih proizvoda namijenjenih
dnevnoj uporabi u kućanstvu koji se putem pokretne prodaje na malo
isporučuju u pravilnim vremenskim razmacima

11\. o pružanju usluga putničkoga prijevoza, s time da se i na ove
ugovore primjenjuje odredba članka 51., članka 52. i članka 74. ovoga
Zakona i odredba propisa koji uređuje platni promet, a koja se odnosi na
naplatu naknada u vezi s pružanjem i korištenjem platnih usluga

12\. sklopljene putem automata za prodaju ili automatiziranih prodajnih
prostora

13\. sklopljene s operatorom elektroničkih komunikacija putem javne
govornice radi njezine uporabe ili radi uspostavljanja jedne pojedinačne
veze putem telefona, interneta ili telefaksa od strane potrošača.

\(2\) Odredbe ovoga Zakona ne primjenjuju se na prodaju robe u ovršnom
postupku ili u drugom postupku prema zakonskom ovlaštenju.

Pravna priroda zakonskih odredbi kojima se uređuju potrošački ugovori

Članak 45.

\(1\) Potrošač se ne može odreći niti mu se mogu ograničiti prava koja
ima na temelju ovoga Zakona ili drugih zakona kojima se štite prava
potrošača.

\(2\) Ugovorne odredbe koje su za potrošača nepovoljnije od onih
propisanih ovim Zakonom ili drugim zakonima kojima se uređuje zaštita
potrošača ništetne su.

\(3\) Ako je za ugovore iz ovoga dijela Zakona mjerodavno strano pravo,
potrošač koji ima boravište u Republici Hrvatskoj ne može biti lišen
zaštite na koju ima pravo po ovom Zakonu i drugim zakonima kojima se
štite potrošači.

\(4\) Ako je za ugovore iz glave IV. ovoga dijela Zakona mjerodavno
strano pravo, potrošač ne može biti lišen zaštite na koju ima pravo po
ovome Zakonu, ako ima boravište u Republici Hrvatskoj, ako se nekretnina
koja je predmet ugovora nalazi na području Republike Hrvatske ili ako
trgovac obavlja svoju djelatnost na području Republike Hrvatske, odnosno
ako na neki način usmjerava svoje poslovanje na Republiku Hrvatsku, a
ugovor ulazi u okvir tog poslovanja.

Obveza obavještavanja

Članak 46.

\(1\) Prije nego što potrošač sklopi ugovor ili bude obvezan
odgovarajućom ponudom, trgovac ga mora na jasan i razumljiv način
obavijestiti o:

1\. glavnim obilježjima proizvoda, u mjeri u kojoj je to prikladno s
obzirom na proizvod te medij koji se koristi za prijenos obavijesti

2\. nazivu i sjedištu trgovca, telefonskom broju te, ako postoji, adresi
elektroničke pošte

3\. maloprodajnoj cijeni proizvoda, a ako priroda proizvoda ne omogućava
da cijena bude razumno izračunata unaprijed, o načinu izračuna cijene te
ostalim troškovima prijevoza, dostave ili poštanskih usluga odnosno o
tome da ti troškovi mogu biti naplaćeni, ako ih nije moguće razumno
izračunati unaprijed

4\. uvjetima plaćanja, uvjetima isporuke robe ili pružanja usluge, roku
isporuke robe ili pružanja usluge te načinu rješavanja potrošačkih
pritužbi od strane trgovca

5\. tome da je, uz odgovornost za materijalne nedostatke za određenu
robu ili odgovornost za usklađenost digitalnog sadržaja ili digitalne
usluge s ugovorom, izdano komercijalno jamstvo te uvjetima njegova
korištenja, ako je komercijalno jamstvo izdano

6\. ispravama koje je proizvođač priredio radi lakše i sigurnije uporabe
proizvoda, kao što su komercijalno jamstvo, tehničke upute, upute za
sklapanje, upute za uporabu, popis ovlaštenih servisa, upozorenje o
mogućoj opasnosti pri uporabi, a koje moraju biti istovjetne s
izvornikom i napisane jasno, vidljivo i čitljivo na hrvatskom jeziku i
latiničnim pismom

7\. postojanju usluga koje se nude nakon prodaje te uvjetima korištenja
tih usluga, ako trgovac pruža takve usluge

8\. trajanju ugovora te, ako je ugovor sklopljen na neodređeno vrijeme
ili ako je predviđeno da bude automatski produžen, o uvjetima otkaza ili
raskida ugovora

9\. funkcionalnosti robe s digitalnim elementima, digitalnog sadržaja i
digitalnih usluga, uključujući primjenjive mjere tehničke zaštite

10\. kompatibilnost i interoperabilnosti robe s digitalnim elementima,
digitalnog sadržaja i digitalnih usluga za koju trgovac zna ili bi morao
znati

11\. mehanizmima izvansudskog rješavanja sporova odnosno o sustavima za
obeštećenje te načinu kako ih potrošač može koristiti.

\(2\) Odredbe stavka 1. ovoga članka ne odnose se na svakodnevne poslove
između trgovaca i potrošača koji se ispunjavaju u trenutku njihova
sklapanja.

Ispunjenje ugovora

Članak 47.

\(1\) Trgovac je dužan potrošaču ispuniti ugovor u skladu s odredbama
ugovora, ovoga Zakona i propisa kojim se uređuju obveznopravni odnosi.

\(2\) U slučaju materijalnog nedostatka na robi na odnose potrošača i
trgovca primjenjuju se odredbe propisa kojim se uređuju obveznopravni
odnosi o odgovornosti za materijalne nedostatke stvari.

\(3\) Ako trgovac ili proizvođač daje komercijalno jamstvo, dužan je
ispuniti obveze uređene propisom kojim se uređuju obveznopravni odnosi o
komercijalnom jamstvu, kao i obveze preuzete takvim jamstvom.

\(4\) Materijalni nedostatak na robi i neusklađenost digitalnog sadržaja
ili digitalne usluge s ugovorom, kada je to nužno, dokazuje se
vještačenjem u za to ovlaštenim ustanovama ili uz pomoć ovlaštenog
sudskog vještaka.

\(5\) Ako se materijalni nedostatak na robi pojavi u roku od godine dana
od dana prijelaza rizika na potrošača, a trgovac smatra da nedostatak u
tom trenutku nije postojao, troškove vještačenja predujmljuje trgovac, a
konačno ih snosi trgovac ili potrošač, ovisno o rezultatu vještačenja.

\(6\) Iznimno od stavka 5. ovoga članka, trgovac predujmljuje troškove
vještačenja, a konačno ih snosi trgovac ili potrošač, ovisno o rezultatu
vještačenja, ako je ugovorom o kupoprodaji robe s digitalnim elementima
ugovorena kontinuirana isporuka digitalnog sadržaja ili digitalne
usluge:

-- tijekom određenog razdoblja, a nedostatak digitalnog sadržaja ili
digitalne usluge se pojavi u roku od dvije godine od dana prijelaza
rizika na potrošača i trgovac smatra da nedostatak nije postojao tijekom
razdoblja isporuke

-- na rok dulji od dvije godine, tijekom kojeg se pojavio nedostatak
digitalnog sadržaja ili digitalne usluge, a trgovac smatra da nedostatak
nije postojao tijekom razdoblja isporuke.

\(7\) Ako se neusklađenost digitalnog sadržaja ili digitalne usluge s
ugovorom kojim je ugovorena jednokratna isporuka ili niz pojedinačnih
isporuka pojavi u roku od godine dana od dana prijelaza rizika na
potrošača, a trgovac smatra da neusklađenost u tom trenutku nije
postojala, troškove vještačenja predujmljuje trgovac, a konačno ih snosi
trgovac ili potrošač, ovisno o rezultatu vještačenja.

\(8\) Iznimno od stavka 7. ovoga članka, ako je ugovorom predviđena
kontinuirana isporuka digitalnog sadržaja ili digitalne usluge tijekom
određenog razdoblja, a neusklađenost digitalnog sadržaja ili digitalne
usluge se pojavila tijekom razdoblja unutar kojeg se digitalni sadržaj
ili digitalna usluga isporučuje u skladu s ugovorom i trgovac smatra da
neusklađenost nije postojala u tom razdoblju, trgovac predujmljuje
troškove vještačenja, a konačno ih snosi trgovac ili potrošač, ovisno o
rezultatu vještačenja.

\(9\) Ako se materijalni nedostatak na robi ili neusklađenost digitalnog
sadržaja ili digitalne usluge s ugovorom pojavi nakon isteka roka iz
stavka 5. ovoga članka, ali ne kasnije od dvije godine od dana prijelaza
rizika na potrošača, troškove vještačenja predujmljuje potrošač, a
konačno ih snosi trgovac ili potrošač, ovisno o rezultatu vještačenja.

Rok za ispunjenje ugovora o kupoprodaji

Članak 48.

\(1\) Osim ako je drukčije ugovoreno, trgovac je dužan ispuniti ugovor o
kupoprodaji bez odgađanja, a najkasnije u roku od 30 dana od dana
sklapanja ugovora.

\(2\) Ako trgovac ne ispuni ugovor u roku iz stavka 1. ovoga članka,
dužan je o tome, bez odgađanja, pisanim putem obavijestiti potrošača.

\(3\) Potrošač ima pravo na raskid ugovora samo ako je dao trgovcu
naknadni razumni rok za ispunjenje ugovora, osim ako iz okolnosti
slučaja proizlazi da trgovac neće moći ugovor ispuniti niti u naknadnom
roku.

\(4\) Odredbe ovoga članka ne odnose se na ugovore o isporuci vode,
plina ili električne energije koji se prodaju u neograničenom obujmu ili
neutvrđenoj količini, ugovore o isporuci toplinske energije niti na
ugovore koji imaju za predmet digitalni sadržaj koji se ne isporučuje na
materijalnom nosaču podataka.

Prelazak rizika kod ugovora o kupoprodaji

Članak 49.

\(1\) Kod ugovora o kupoprodaji rizik slučajne propasti ili oštećenja
robe prelazi na potrošača u trenutku kada je njemu ili osobi koju je on
naveo, a koja nije prijevoznik, roba predana u posjed.

\(2\) Ako je prijevoznik bio izabran na prijedlog potrošača, rizik
slučajne propasti ili oštećenja robe prelazi na potrošača u trenutku
kada roba bude predana u posjed prijevozniku.

\(3\) Odredbe ovoga članka ne odnose se na ugovore o isporuci vode,
plina ili električne energije koji se prodaju u neograničenom obujmu ili
neutvrđenoj količini, ugovore o isporuci toplinske energije niti na
ugovore koji imaju za predmet digitalni sadržaj koji se ne isporučuje na
materijalnom nosaču podataka.

Slanje proizvoda bez narudžbe potrošača

Članak 50.

\(1\) Isporuka robe ili pružanje usluge koje potrošač nije naručio, a za
koje bi bio obvezan izvršiti bilo kakvo plaćanje, predstavlja nepoštenu
poslovnu praksu u smislu odredbi dijela drugog glave IV. ovoga Zakona.

\(2\) Ako trgovac suprotno stavku 1. ovoga članka pošalje potrošaču
određenu robu ili izvrši određenu uslugu, ta roba ili usluga smatraju se
promidžbenim darom trgovca.

\(3\) Ništetna je odredba u općim uvjetima trgovca, ponudi, narudžbenici
ili bilo kojem drugom dokumentu koji je trgovac dostavio potrošaču uz
nenaručenu robu ili uslugu kojom bi bilo predviđeno da šutnja potrošača
znači prihvat ponude.

\(4\) Odredbama stavaka 1. do 3. ovoga članka ne dovode se u pitanje
odredbe ovoga Zakona ili drugih zakona o prešutnom obnavljanju ugovora.

Dodatna plaćanja

Članak 51.

\(1\) Prije nego što potrošač sklopi ugovor ili bude obvezan
odgovarajućom ponudom, trgovac mora zatražiti njegov izričit pristanak
za bilo koje dodatno plaćanje koje bi potrošač bio dužan izvršiti osim
plaćanja koje je ugovoreno kao protučinidba za glavnu činidbu trgovca.

\(2\) Ako potrošač nije dao izričit pristanak, već se trgovac poslužio
opcijom prešutnog prihvata od strane potrošača, potrošač ima pravo
zatražiti povrat bilo kojeg dodatnog iznosa koji je platio temeljem
takve opcije.

Troškovi telefonske komunikacije

Članak 52.

Ako je trgovac uspostavio telefonsku liniju kako bi ga potrošači mogli
telefonski kontaktirati u vezi sa sklopljenim ugovorom, potrošač koji
kontaktira trgovca na taj način plaća poziv po tarifi koja ne smije biti
viša od one za komunikaciju uobičajenom fiksnom geografskom linijom ili
mobilnom linijom.

#### GLAVA II. NEPOŠTENE ODREDBE U POTROŠAČKIM UGOVORIMA

Pojam nepoštene ugovorne odredbe

Članak 53.

\(1\) Ugovorna odredba o kojoj se nije pojedinačno pregovaralo smatra se
nepoštenom ako, suprotno načelu savjesnosti i poštenja, uzrokuje znatnu
neravnotežu u pravima i obvezama ugovornih strana na štetu potrošača.

\(2\) Smatra se da se o pojedinoj ugovornoj odredbi nije pojedinačno
pregovaralo ako je tu odredbu unaprijed formulirao trgovac, zbog čega
potrošač nije imao utjecaja na njezin sadržaj, poglavito ako je riječ o
odredbi unaprijed formuliranog standardnog ugovora trgovca.

\(3\) Ako se pojedinačno pregovaralo o pojedinim aspektima neke ugovorne
odredbe odnosno o pojedinoj ugovornoj odredbi, a cjelokupna ocjena
ugovora ukazuje na to da je riječ o unaprijed formuliranom standardnom
ugovoru trgovca, to neće utjecati na mogućnost da se ostale odredbe toga
ugovora ocijene nepoštenima.

\(4\) Ako trgovac tvrdi da se o pojedinoj ugovornoj odredbi u unaprijed
formuliranom standardnom ugovoru pojedinačno pregovaralo, dužan je to
dokazati.

\(5\) Odredbe ove glave Zakona ne primjenjuju se na ugovorne odredbe
kojima se u ugovor unose zakonske odredbe prisilne prirode odnosno
kojima se u ugovor unose odredbe i načela konvencija koje obvezuju
Republiku Hrvatsku.

Pojedine ugovorne odredbe koje se mogu smatrati nepoštenima

Članak 54.

Ugovorne odredbe koje bi se, uz ispunjenje pretpostavki iz članka 53.
ovoga Zakona, mogle smatrati nepoštenima, jesu:

1\. odredba o ograničenju ili isključenju odgovornosti trgovca za štetu
uzrokovanu smrću ili tjelesnom ozljedom potrošača, ako je šteta
posljedica štetne radnje trgovca

2\. odredba o ograničenju ili isključenju prava koja potrošač ima prema
trgovcu ili nekoj trećoj osobi u slučaju potpunog ili djelomičnog
neispunjenja ugovora, uključujući i odredbu o isključenju prijeboja
potrošačeva duga s dugom koji trgovac ima prema potrošaču

3\. odredba kojom se potrošač obvezuje na ispunjenje ugovorne činidbe,
dok je ispunjenje obveze trgovca uvjetovano okolnošću čije ispunjenje
ovisi isključivo o volji trgovca

4\. odredba kojom se predviđa da trgovac zadrži plaćeno od strane
potrošača kada ovaj odluči da neće sklopiti, odnosno ne ispuni ugovor,
dok se isto pravo ne predviđa za potrošača ako trgovac ne želi sklopiti,
odnosno ne ispuni ugovor

5\. odredba kojom se potrošač obvezuje platiti naknadu štete zbog
neispunjenja koja je znatno veća od stvarne štete

6\. odredba kojom se trgovca ovlašćuje na raskid ugovora na temelju
njegove diskrecijske ocjene, dok isto pravo nije predviđeno i za
potrošača

7\. odredba kojom se trgovca ovlašćuje da kada raskine ugovor, zadrži
plaćeno za usluge koje još nije obavio

8\. odredba kojom se trgovca ovlašćuje na otkaz ugovora sklopljenog na
neodređeno vrijeme bez ostavljanja razumnog otkaznog roka, osim u
slučajevima kada postoje opravdani razlozi za otkaz

9\. odredba kojom se određuje da će se ugovor na određeno vrijeme
produljiti ukoliko potrošač ne izjavi prije prestanka ugovora da ne želi
produljenje ugovora, a rok u kojem potrošač to može izjaviti je
nerazumno kratak

10\. odredba kojom se potrošaču nameću određene obveze, a da potrošač
prije sklapanja ugovora nije bio u mogućnosti upoznati se s tom odredbom

11\. odredba kojom se trgovcu dopušta da jednostrano mijenja ugovorne
odredbe bez valjanog, ugovorom predviđenog razloga

12\. odredba kojom se trgovcu dopušta da jednostrano mijenja obilježja
proizvoda koji su predmet ugovora, bez valjanog razloga

13\. odredba kojom se cijena proizvoda utvrđuje u vrijeme isporuke robe,
odnosno pružanja usluge ili odredba kojom se trgovcu dopušta povećanje
cijene, u oba slučaja ne priznajući pritom potrošaču pravo na raskid
ugovora, ako je stvarna cijena znatno viša od cijene dogovorene u
vrijeme sklapanja ugovora

14\. odredba kojom se trgovcu daje pravo ocijeniti je li prodana roba
ili pružena usluga u skladu s ugovorom

15\. odredba kojom se trgovcu daje isključivo pravo tumačenja svih ili
pojedinih odredaba ugovora

16\. odredba kojom se isključuje ili ograničava odgovornost trgovca za
obveze koje je za njega preuzeo njegov zastupnik ili odredba kojom se
dužnost poštovanja tih obveza uvjetuje ispunjenjem određenih formalnosti

17\. odredba kojom se obvezuje potrošača na ispunjenje njegovih
ugovornih obveza čak i u slučajevima kada trgovac nije ispunio svoje
ugovorne obveze

18\. odredba kojom se trgovcu dopušta da, bez prethodnog pristanka
potrošača, prenese prava i obveze iz ugovora na treću osobu, ako se
potrošač time dovodi u nepovoljniji položaj

19\. odredba kojom se isključuje, ograničava ili otežava pravo potrošača
da prava iz ugovora ostvari pred sudom ili drugim nadležnim tijelom, a
poglavito odredba kojom se obvezuje potrošača na rješavanje spora pred
arbitražom koja nije predviđena mjerodavnim pravom, odredba koja
onemogućava izvođenje dokaza koji idu u prilog potrošaču ili odredba
kojom se teret dokaza prebacuje na potrošača kada bi, prema mjerodavnom
pravu, teret dokaza bio na trgovcu.

Utvrđivanje i ocjena nepoštenosti ugovornih odredaba

Članak 55.

\(1\) Nepoštenost ugovornih odredaba utvrđuje nadležni sud pravomoćnom
sudskom presudom.

\(2\) Prilikom ocjene je li određena ugovorna odredba nepoštena uzimat
će se u obzir priroda proizvoda koji predstavljaju predmet ugovora, sve
okolnosti prije i prilikom sklapanja ugovora, ostale ugovorne odredbe,
kao i neki drugi ugovor koji, s obzirom na ugovor koji se ocjenjuje,
predstavlja glavni ugovor.

Nedopuštenost ocjene pojedinih ugovornih odredaba

Članak 56.

Nije dopušteno ocjenjivati jesu li ugovorne odredbe o predmetu ugovora i
primjerenosti cijene nepoštene ako su te odredbe jasne, lako razumljive
i uočljive.

Odredbe ugovora u pisanom obliku

Članak 57.

Ako na temelju zakona ili sporazuma stranaka ugovor mora biti u pisanom
obliku, njegove odredbe moraju biti napisane jasno i razumljivo te
moraju biti lako uočljive.

Tumačenje ugovora

Članak 58.

\(1\) Dvojbene ili nerazumljive ugovorne odredbe tumače se u smislu koji
je povoljniji za potrošača.

\(2\) Odredba iz stavka 1. ovoga članka ne primjenjuje se u postupcima
pokrenutim na temelju članka 114. ovoga Zakona.

Posljedice nepoštenosti ugovorne odredbe

Članak 59.

\(1\) Nepoštena ugovorna odredba je ništetna.

\(2\) Ništetnost pojedine odredbe ugovora ne povlači ništetnost i samog
ugovora ako on može opstati bez ništetne odredbe.

#### GLAVA III. SKLAPANJE UGOVORA IZVAN POSLOVNIH PROSTORIJA I UGOVORA NA DALJINU

##### POGLAVLJE I. OPĆE ODREDBE O UGOVORIMA SKLOPLJENIM IZVAN POSLOVNIH PROSTORIJA I UGOVORIMA SKLOPLJENIM NA DALJINU

Odjeljak 1. Predugovorne obavijesti

Opće odredbe

Članak 60.

\(1\) Prije nego što potrošač sklopi ugovor izvan poslovnih prostorija
odnosno ugovor na daljinu ili bude obvezan odgovarajućom ponudom,
trgovac ga mora na jasan i razumljiv način obavijestiti o:

1\. glavnim obilježjima proizvoda, u mjeri u kojoj je to prikladno s
obzirom na proizvod te medij koji se koristi za prijenos obavijesti

2\. svojem nazivu i sjedištu, telefonskom broju, adresi elektroničke
pošte te o drugim sredstvima mrežne komunikacije koja omogućuju pohranu
vremena i komunikacije na trajnom mediju

3\. nazivu i sjedištu trgovca u čije ime i/ili za čiji račun nastupa

4\. adresi mjesta svojeg poslovanja odnosno adresi mjesta poslovanja
trgovca u čije ime i/ili za čiji račun on nastupa, a na koju potrošač
može nasloviti svoje pritužbe, ako je to mjesto različito od sjedišta iz
točke 2. ovoga stavka

5\. maloprodajnoj cijeni proizvoda, a ako priroda proizvoda ne omogućava
da cijena bude izračunata unaprijed, o načinu izračuna cijene te ostalim
troškovima prijevoza, dostave ili poštanskih usluga odnosno o tome da ti
troškovi mogu biti naplaćeni, ako ne mogu biti razumno izračunati
unaprijed

6\. informaciji da je maloprodajna cijena personalizirana na osnovi
sustava automatiziranog donošenja odluka

7\. troškovima uporabe sredstava daljinske komunikacije u svrhu
sklapanja ugovora, ako se ti troškovi ne zaračunavaju po osnovnoj tarifi

8\. uvjetima plaćanja, uvjetima isporuke robe ili pružanja usluge,
vremenu isporuke robe ili pružanja usluge te, ako postoji, načinu
rješavanja potrošačkih pritužbi od strane trgovca

9\. uvjetima, rokovima i postupku izvršavanja prava na jednostrani
raskid ugovora u slučajevima u kojima to pravo postoji

10\. obrascu za jednostrani raskid ugovora sukladno članku 81. stavku 1.
ovoga Zakona, u slučajevima u kojima postoji pravo na jednostrani raskid

11\. tome da je potrošač dužan snositi troškove povrata robe, ako
iskoristi svoje pravo na jednostrani raskid ugovora iz članka 79. ovoga
Zakona, odnosno o troškovima povrata robe, ako kod ugovora sklopljenih
na daljinu povrat robe zbog svoje prirode ne može biti izvršen poštom na
uobičajen način

12\. tome da će, ako iskoristi svoje pravo na jednostrani raskid ugovora
iz članka 79. ovoga Zakona nakon što je postavio zahtjev u skladu s
člankom 68. ili člankom 77. ovoga Zakona, potrošač biti dužan platiti
trgovcu razumni dio cijene sukladno članku 84. stavku 8. ovoga Zakona

13\. tome da se potrošač ne može koristiti pravom na jednostrani raskid
ugovora iz članka 79. ovoga Zakona, u slučajevima u kojima je temeljem
članka 86. ovoga Zakona to pravo isključeno odnosno o pretpostavkama pod
kojima potrošač gubi pravo na jednostrani raskid ugovora

14\. postojanju odgovornosti za materijalne nedostatke robe odnosno
odgovornosti za usklađenost digitalnog sadržaja i digitalnih usluga s
ugovorom

15\. uslugama ili pomoći koji se potrošaču nude nakon prodaje te
uvjetima korištenja tih usluga ili pomoći, ako ih trgovac pruža, kao i o
eventualnim komercijalnim jamstvima koja su izdana uz robu

16\. postojanju odgovarajućih pravila postupanja trgovca

17\. trajanju ugovora, ako je ugovor sklopljen na određeno vrijeme,
odnosno uvjetima otkaza ili raskida ugovora koji je sklopljen na
neodređeno vrijeme odnosno koji se automatski produžuje

18\. minimalnom roku u kojem je potrošač vezan ugovorom, ako postoji

19\. pologu ili drugom financijskom osiguranju koje je potrošač na
zahtjev trgovca dužan platiti ili pribaviti, kao i o uvjetima plaćanja
toga pologa odnosno uvjetima pribavljanja drugog financijskog osiguranja

20\. funkcionalnosti robe s digitalnim elementima, digitalnog sadržaja i
digitalnih usluga, uključujući potrebnim mjerama tehničke zaštite tih
sadržaja

21\. kompatibilnost i interoperabilnosti robe s digitalnim elementima,
digitalnog sadržaja i digitalnih usluga, za koju trgovac zna ili bi
morao znati

22\. mehanizmima izvansudskog rješavanja sporova odnosno o sustavima za
obeštećenje te načinu kako ih potrošač može koristiti.

\(2\) Obavijesti iz stavka 1. ovoga članka čine sastavni dio ugovora
sklopljenog izvan poslovnih prostorija ili ugovora sklopljenog na
daljinu i ne mogu se mijenjati, osim ako su se strane izrijekom drukčije
sporazumjele.

\(3\) Ako je ugovor izvan poslovnih prostorija ili ugovor na daljinu
sklopljen na neodređeno vrijeme ili je njime ugovorena pretplata, ukupna
cijena iz stavka 1. točke 5. ovoga članka odnosi se na ukupne troškove u
pojedinom obračunskom razdoblju.

\(4\) Ako je u ugovoru iz stavka 3. ovoga članka ugovorena fiksna
naknada, ukupna cijena iz stavka 1. točke 5. ovoga članka uključuje i
ukupne mjesečne troškove.

\(5\) Ako u ugovoru iz stavka 3. ovoga članka ukupna cijena ne može biti
razumno izračunata unaprijed, potrošač mora biti obaviješten o načinu
izračuna cijene.

\(6\) Ako trgovac ne obavijesti potrošača o dodatnim troškovima
predviđenima u stavku 1. točkama 5. i 11. ovoga članka te stavcima 3. do
5. ovoga članka, potrošač nije dužan snositi te troškove.

\(7\) Obavijest iz ovoga članka mora biti napisana na hrvatskom jeziku i
latiničnim pismom, što ne isključuje mogućnost istodobne uporabe drugih
jezika.

Obveze obavještavanja pružatelja internetskih tržišta

Članak 61.

\(1\) Prije nego što potrošač sklopi ugovor na internetskom tržištu ili
bude obvezan odgovarajućom ponudom, pružatelj internetskog tržišta mora
ga na jasan i razumljiv način koji je primjeren sredstvima komunikacije
na daljinu obavijestiti o:

1\. općim informacijama o najvažnijim parametrima kojima se određuje
rangiranje ponuda proizvoda, koje su dostupne u posebnom dijelu
internetskog sučelja koji je izravno i lako dostupan sa stranice na
kojoj su prikazane ponude koje se potrošaču prikazuju u obliku rezultata
upita korištenjem ključne riječi, izraza ili drugog unosa i o relativnoj
važnosti tih parametara u odnosu na druge parametre

2\. tome da je treća osoba koja nudi proizvode trgovac ili nije trgovac,
temeljem izjave te osobe pružatelju internetskog tržišta

3\. tome da se prava potrošača uređena propisima koji su usklađeni s
pravnom stečevinom Europske unije ne primjenjuju na sklopljeni ugovor
kada treća osoba koja nudi proizvode nije trgovac

4\. tome da se ugovorne obveze prema potrošaču dijele između treće osobe
koja nudi proizvode i pružatelja internetskog tržišta, pri čemu se
takvim informacijama ne dovodi u pitanje odgovornost koja za pružatelja
internetskog tržišta ili treće osobe proizlazi iz prava Europske unije
ili nacionalnog prava, ako je primjenjivo.

\(2\) Obveza iz stavka 1. ovoga članka ne smatra se ispunjenom ako su
potrošaču obavijesti iz stavka 1. ovoga članka istaknute samo u općim
uvjetima poslovanja.

Obveza obavještavanja sukladno posebnim propisima

Članak 62.

\(1\) Obveza obavještavanja iz ovoga poglavlja dopunjuje obvezu
obavještavanja sukladno propisima kojima se uređuju sve usluge i
propisima kojima se uređuje elektronička trgovina.

\(2\) Ako su odredbe propisa kojima se uređuju sve usluge i kojima se
uređuje elektronička trgovina u vezi sa sadržajem i načinom pružanja
obavijesti u suprotnosti s odredbama ovoga Zakona, primarno se
primjenjuju odredbe ovoga Zakona.

Sklapanje ugovora izvan poslovnih prostorija ili ugovora na daljinu
putem javne dražbe

Članak 63.

U slučaju sklapanja ugovora izvan poslovnih prostorija ili ugovora na
daljinu putem javne dražbe, obavijesti iz članka 60. stavka 1. točaka 2.
do 4. ovoga Zakona mogu biti zamijenjene odgovarajućim pojedinostima o
voditelju dražbe.

Teret dokazivanja

Članak 64.

U vezi s obvezom obavještavanja iz ovoga poglavlja teret dokaza je na
trgovcu.

Način obavještavanja potrošača o pravu na jednostrani raskid ugovora

Članak 65.

\(1\) Obavijesti iz članka 60. stavka 1. točaka 9. do 12. ovoga Zakona
mogu biti pružene u obliku informativnog obrasca o pravu na jednostrani
raskid ugovora iz članka 81. stavka 1. ovoga Zakona.

\(2\) Smatra se da je trgovac obvezu iz stavka 1. ovoga članka ispunio
ako je potrošaču predao ispravno popunjen informativni obrazac.

Odjeljak 2. Sklapanje ugovora izvan poslovnih prostorija

Opće odredbe

Članak 66.

U slučaju sklapanja ugovora izvan poslovnih prostorija, obavijest iz
članka 60. stavka 1. ovoga Zakona potrošaču mora biti dana na papiru
ili, uz suglasnost potrošača, na drugom trajnom mediju te mora biti
čitljiva i napisana jednostavno i razumljivo.

Potvrda o sklopljenom ugovoru

Članak 67.

\(1\) U slučaju sklapanja ugovora izvan poslovnih prostorija, trgovac
mora dostaviti potrošaču primjerak ugovora ili pisanu potvrdu usmeno
sklopljenog ugovora na papiru ili, uz suglasnost potrošača, na drugom
trajnom mediju.

\(2\) Ako je potrebno, ugovor ili pisana potvrda sklopljenog ugovora iz
stavka 1. ovoga članka mora sadržavati i potvrdu prethodne suglasnosti
potrošača iz članka 86. stavka 1. točke 13. ovoga Zakona.

Oblik zahtjeva za izvršenje ugovorene usluge

Članak 68.

\(1\) Zahtjev potrošača da izvršenje ugovorene usluge ili isporuke vode,
plina ili električne energije koji se prodaju u neograničenom obujmu ili
neutvrđenoj količini odnosno isporuke toplinske energije za koje
potrošač ugovorom preuzima obvezu plaćanja započne prije isteka roka za
jednostrani raskid ugovora iz članka 79. ovoga Zakona, mora biti dan na
trajnom mediju.

\(2\) Zahtjev iz stavka 1. ovoga članka mora sadržavati i potvrdu
potrošača da je upoznat s činjenicom da će izgubiti pravo na jednostrani
raskid ugovora iz ovoga odjeljka ako usluga bude ispunjena u potpunosti.

Oblik obavijesti u slučaju sklapanja ugovora o pružanju usluge popravka
ili održavanja

Članak 69.

\(1\) Ako se ugovor sklopljen izvan poslovnih prostorija odnosi na
usluge popravka ili održavanja, a sklopljen je na izričit zahtjev
potrošača, a iznos koji je potrošač dužan platiti ne prelazi 1.500,00
kuna te je predviđeno da strane svoje ugovorne obveze ispune odmah,
trgovac mora potrošaču dati na papiru ili, uz suglasnost potrošača, na
drugom trajnom mediju obavijesti iz članka 60. stavka 1. točaka 2. i 3.
ovoga Zakona, kao i obavijest o cijeni ili načinu izračuna cijene s
procjenom ukupne cijene, dok obavijesti iz članka 60. stavka 1. točaka
1., 9., 10. i 12. ovoga Zakona trgovac može dati u usmenom obliku samo
uz izričitu suglasnost potrošača.

\(2\) U slučaju sklapanja ugovora iz stavka 1. ovoga članka, pisana
potvrda usmeno sklopljenog ugovora mora sadržavati sve obavijesti iz
članka 60. stavka 1. ovoga Zakona.

Događanja koje trgovac organizira radi prodaje ili promocije proizvoda

Članak 70.

\(1\) U pozivu potrošaču za sudjelovanje na događanju u organizaciji
trgovca čija je svrha promocije ili prodaje proizvoda potrošaču, poput
izleta i svečanih večera, trgovac je dužan jasno i razumljivo
informirati potrošača o toj svrsi te o svim uvjetima sudjelovanja na
događanju.

\(2\) Poziv potrošaču iz stavka 1. ovog članka mora biti dostavljen na
papiru ili, uz suglasnost potrošača, na drugom trajnom mediju.

\(3\) Obvezivanje potrošača na kupnju proizvoda ili na bilo kakvo drugo
plaćanje tijekom besplatnog izleta koji je organizirao trgovac radi
promocije ili prodaje proizvoda, predstavlja nepoštenu poslovnu praksu u
smislu odredbi dijela drugog glave IV. ovoga Zakona.

Nezatraženi posjeti trgovaca potrošačevu domu

Članak 71.

\(1\) Nezatražene posjete trgovaca potrošačevu domu mogu se provoditi
radnim danima između 8 i 20 sati.

\(2\) Potrošač može istaknuti dodatno vremensko ograničenje posjete iz
stavka 1. ovoga članka.

\(3\) Zabranjene su posjete trgovaca koje se provode suprotno
stavcima 1. i 2. ovoga članka te posjete domovima potrošača na kojima je
jasno istaknuta zabrana.

\(4\) Osoba koja provodi posjetu iz stavka 1. ovoga članka dužna je na
početku komunikacije istaknuti i dokazati svoj identitet i navesti svrhu
posjete.

\(5\) Dokazivanje identiteta trgovca iz stavka 4. ovoga članka provodi
se na način kojim je moguće utvrditi identitet trgovca, a osobito
službenim iskaznicama i značkama trgovca.

\(6\) Teret dokazivanja o vremenu kada se provela nezatražena posjeta
potrošačevu domu je na trgovcu.

Odjeljak 3. Formalne pretpostavke pri sklapanju ugovora na daljinu

Opće odredbe

Članak 72.

\(1\) U slučaju sklapanja ugovora na daljinu, obavijest iz članka 60.
stavka 1. ovoga Zakona mora biti prilagođena sredstvu daljinske
komunikacije koje se koristi te mora biti priopćena jednostavnim i
razumljivim jezikom, a ako se daje na trajnom mediju, mora biti i
čitljiva.

\(2\) Ako se ugovor sklapa putem sredstva daljinske komunikacije koje
omogućava ograničen prostor ili ograničeno vrijeme za prikaz obavijesti,
trgovac je dužan na tom sredstvu ili putem toga sredstva daljinske
komunikacije obavijestiti potrošača barem o podacima iz članka 60.
stavka 1. točaka 1., 2., 5., 11. i 19. i stavaka 3. do 5. ovoga Zakona.

\(3\) Ako u svrhu sklapanja ugovora trgovac kontaktira potrošača putem
telefona, dužan je na početku komunikacije navesti svoj identitet
odnosno identitet osobe u čije ime i/ili za čiji račun nastupa te
komercijalnu svrhu poziva, što ne isključuje obvezu trgovca iz stavka 2.
ovoga članka.

Sklapanje ugovora o uslugama na daljinu putem telefona

Članak 73.

\(1\) U slučaju sklapanja ugovora o uslugama na daljinu putem telefona
trgovac je dužan potrošaču dostaviti ponudu na trajnom mediju na način
kojim će nedvojbeno biti moguće utvrditi trenutak zaprimanja ponude.

\(2\) Ugovor iz stavka 1. ovoga članka smatra se sklopljenim kad
potrošač, nakon primitka ponude, dostavi trgovcu potvrdu svoje
suglasnosti o sklapanju ugovora.

\(3\) Teret dokaza o zaprimanju potvrde suglasnosti iz stavka 2. ovoga
članka je na trgovcu.

Obavještavanje o obvezi plaćanja

Članak 74.

\(1\) Ako bi temeljem ugovora sklopljenog elektroničkim putem potrošač
bio u obvezi izvršiti određeno plaćanje, trgovac mora, prije nego što
potrošač izvrši narudžbu, na jasan i lako uočljiv način obavijestiti
potrošača o podacima iz članka 60. stavka 1. točaka 1., 5., 17. i 18. i
stavaka 3. do 5. ovoga Zakona.

\(2\) U slučaju iz stavka 1. ovoga članka, trgovac je dužan omogućiti
potrošaču da u trenutku izvršenja narudžbe jasno izjavi da je upoznat s
tim da narudžba uključuje obvezu plaćanja.

\(3\) Ako je za narudžbu potrebno aktivirati polje na ekranu ili sličnu
funkciju, to polje na ekranu ili slična funkcija mora biti obilježena na
lako uočljiv način riječima »narudžba s obvezom plaćanja« ili sličnim
nedvojbenim izrazom kojim se objašnjava da narudžba uključuje obvezu
plaćanja.

\(4\) Ako trgovac ne ispuni svoje obveze predviđene ovim člankom, ugovor
je ništetan odnosno narudžba potrošača je neobvezujuća.

Ograničenja u dostavi i sredstva plaćanja

Članak 75.

Na mrežnim stranicama trgovca mora se, najkasnije na početku postupka
naručivanja, jasno i čitljivo naznačiti postoje li određena ograničenja
u dostavi te koja su sredstva plaćanja prihvaćena.

Potvrda o sklopljenom ugovoru

Članak 76.

\(1\) U razumnom roku nakon sklapanja ugovora na daljinu, a najkasnije u
trenutku isporuke robe ili početka izvršavanja usluge, trgovac je dužan
dostaviti potrošaču potvrdu o sklopljenom ugovoru na trajnom mediju.

\(2\) Potvrda iz stavka 1. ovoga članka mora uključivati obavijest o
svim podacima iz članka 60. stavka 1. ovoga Zakona, osim ako su ti
podaci potrošaču već dostavljeni na trajnom mediju prije sklapanja
ugovora, kao i potvrdu prethodne suglasnosti potrošača iz članka 86.
stavka 1. točke 13. ovoga Zakona.

Oblik zahtjeva za izvršenje ugovorene usluge

Članak 77.

\(1\) Zahtjev potrošača da izvršenje ugovorene usluge ili isporuke vode,
plina ili električne energije koji se prodaju u neograničenom obujmu ili
neutvrđenoj količini odnosno isporuke toplinske energije za koje
potrošač ugovorom preuzima obvezu plaćanja započne prije isteka roka za
jednostrani raskid ugovora iz članka 79. ovoga Zakona, mora biti
izričito izjavljen.

\(2\) Zahtjev iz stavka 1. ovoga članka mora sadržavati i potvrdu
potrošača da je upoznat s činjenicom da će izgubiti pravo na jednostrani
raskid ugovora iz ovoga odjeljka ako usluga bude ispunjena u potpunosti.

Primjena posebnih propisa

Članak 78.

Odredbe ovoga odjeljka ne utječu na primjenu propisa kojima se uređuje
elektronička trgovina u vezi sa sklapanjem ugovora i isporukom narudžbi
elektroničkim putem.

Odjeljak 4. Jednostrani raskid ugovora sklopljenog izvan poslovnih
prostorija ili na daljinu

Opće odredbe

Članak 79.

\(1\) Potrošač ima pravo, ne navodeći razloge za to, jednostrano
raskinuti ugovor sklopljen izvan poslovnih prostorija ili sklopljen na
daljinu od dana njegova sklapanja, a najkasnije u roku od 14 dana.

\(2\) U slučaju sklapanja ugovora o kupoprodaji, rok iz stavka 1. ovoga
članka započinje teći od dana kada je potrošaču ili trećoj osobi
određenoj od strane potrošača, a koja nije prijevoznik, roba koja čini
predmet ugovora predana u posjed.

\(3\) Ako je jednom narudžbom naručio više komada robe koji trebaju biti
isporučeni odvojeno odnosno ako je riječ o robi koja se dostavlja u više
komada ili više pošiljki, rok iz stavka 1. ovoga članka započinje teći
od dana kada je potrošaču ili trećoj osobi određenoj od strane
potrošača, a koja nije prijevoznik, predan u posjed zadnji komad ili
zadnja pošiljka robe.

\(4\) Ako je ugovorena redovita isporuka robe kroz određeni period, rok
iz stavka 1. ovoga članka započinje teći od dana kada je potrošaču ili
trećoj osobi određenoj od strane potrošača, a koja nije prijevoznik,
predan u posjed prvi komad ili prva pošiljka robe.

\(5\) U slučaju sklapanja ugovora o uslugama, ugovora o isporuci vode,
plina ili električne energije koji se prodaju u neograničenom obujmu ili
neutvrđenoj količini te isporuci toplinske energije, kao i u slučaju
sklapanja ugovora kojemu je predmet digitalni sadržaj koji nije
isporučen na materijalnom nosaču podataka, rok iz stavka 1. ovoga članka
započinje teći od dana sklapanja ugovora.

Neispunjenje obveze obavještavanja o pravu na jednostrani raskid ugovora

Članak 80.

\(1\) Ako trgovac nije obavijestio potrošača o njegovu pravu na
jednostrani raskid ugovora sukladno članku 60. stavku 1. točkama 9. i
10. ovoga Zakona, pravo potrošača na jednostrani raskid ugovora iz
članka 79. ovoga Zakona prestaje po isteku godine dana od isteka roka za
raskid iz članka 79. ovoga Zakona.

\(2\) Ako je trgovac dostavio potrošaču obavijest iz stavka 1. ovoga
članka u roku od godine dana, računajući od rokova određenih u članku
79. ovoga Zakona, pravo na jednostrani raskid ugovora iz članka 79.
ovoga Zakona prestaje po isteku 14 dana od dana kada je potrošač primio
tu obavijest.

Način korištenja prava na jednostrani raskid ugovora

Članak 81.

\(1\) Potrošač je dužan prije isteka roka za jednostrani raskid ugovora
iz članka 79. ovoga Zakona obavijestiti trgovca o svojoj odluci da
raskine ugovor, i to putem obrasca za jednostrani raskid ugovora ili
putem bilo koje druge nedvosmislene izjave kojom izražava svoju volju da
raskine ugovor.

\(2\) Ako trgovac na svojoj mrežnoj stranici omogući potrošaču
jednostrani raskid ugovora, potrošač može jednostrano raskinuti ugovor
tako da obrazac za jednostrani raskid ili drugu nedvosmislenu izjavu o
raskidu ispuni i pošalje trgovcu elektroničkim putem.

\(3\) U slučaju iz stavka 2. ovoga članka trgovac je dužan, bez
odgađanja, dostaviti potrošaču potvrdu o primitku izjave o raskidu na
trajnom mediju.

\(4\) Izjavu o raskidu ugovora potrošač je dužan poslati prije isteka
roka za raskid ugovora predviđenog u člancima 79. i 80. ovoga Zakona.

\(5\) Potrošač je dužan dokazati da je svoje pravo na jednostrani raskid
ugovora ostvario u skladu s odredbama ovoga članka.

\(6\) Sadržaj i oblik obrasca iz stavka 1. ovoga članka propisuje
pravilnikom ministar nadležan za područje zaštite potrošača.

Učinak jednostranog raskida ugovora

Članak 82.

\(1\) Iskoristi li potrošač svoje pravo na jednostrani raskid ugovora iz
članka 79. ovoga Zakona, strane nisu dužne ispuniti svoje obveze iz
ugovora sklopljenog izvan poslovnih prostorija i ugovora sklopljenog na
daljinu odnosno ako je ponudu za sklapanje ugovora dao potrošač, strane
nisu dužne sklopiti ugovor.

\(2\) U slučaju raskida ugovora, svaka je strana dužna vratiti drugoj
ono što je primila na temelju ugovora, u skladu s odredbama ovoga
odjeljka.

\(3\) Potrošač nije dužan naknaditi nikakve troškove koji bi bili
posljedica korištenja njegova prava na jednostrani raskid ugovora iz
članka 79. ovoga Zakona, osim onih predviđenih člankom 83. stavkom 2. i
člankom 84. ovoga Zakona.

Obveze trgovca u slučaju jednostranog raskida ugovora

Članak 83.

\(1\) Iskoristi li potrošač svoje pravo na jednostrani raskid ugovora iz
članka 79. ovoga Zakona, trgovac mora bez odgađanja, a najkasnije u roku
od 14 dana od dana kad je zaprimio obavijest o odluci potrošača da
raskida ugovor sukladno članku 81. ovoga Zakona, vratiti potrošaču sve
što je ovaj platio na temelju ugovora.

\(2\) Iznimno od stavka 1. ovoga članka, trgovac nije u obvezi izvršiti
povrat dodatnih troškova koji su rezultat potrošačeva izričitog izbora
vrste prijevoza koji je različit od najjeftinije vrste standardnog
prijevoza koji je ponudio trgovac.

\(3\) Kod ugovora o kupoprodaji, osim ako nije ponudio da robu koju
potrošač vraća sam preuzme, trgovac mora izvršiti povrat plaćenog tek
nakon što mu roba bude vraćena odnosno nakon što mu potrošač dostavi
dokaz da je robu poslao natrag trgovcu, ako bi o tome trgovac bio
obaviješten prije primitka robe.

\(4\) Trgovac mora izvršiti povrat plaćenoga iz stavka 1. ovoga članka
služeći se istim sredstvima plaćanja kojim se koristio potrošač prilikom
plaćanja, osim ako potrošač izričito ne pristane na neko drugo sredstvo
plaćanja te uz pretpostavku da potrošač ne bude obvezan platiti nikakve
dodatne troškove za takav povrat.

\(5\) Obrada osobnih podataka provodi se u skladu s odredbama propisa
kojima se uređuje zaštita osobnih podataka.

\(6\) Trgovac ne smije koristiti sadržaj koji ne podrazumijeva osobne
podatke, a koji je potrošač pružio ili stvorio pri korištenju digitalnog
sadržaja ili digitalne usluge koju isporučuje trgovac, osim ako:

1\. je taj sadržaj neupotrebljiv izvan konteksta digitalnog sadržaja ili
digitalne usluge koje isporučuje trgovac

2\. se taj sadržaj isključivo odnosi na aktivnost potrošača pri
korištenju digitalnog sadržaja ili digitalne usluge koje isporučuje
trgovac

3\. je trgovac taj sadržaj objedinio s drugim podacima i ne može ga
razdvojiti ili bi takvo razdvajanje zahtijevalo nerazmjerne napore

4\. su taj sadržaj proizveli potrošač i druge osobe te ga drugi
potrošači mogu nastaviti upotrebljavati.

\(7\) Iznimno od stavka 6. točaka 1., 2. i 3. ovoga članka, trgovac na
zahtjev potrošača stavlja na raspolaganje sadržaj koji ne podrazumijeva
osobne podatke, a koji je potrošač pružio ili stvorio korištenjem
digitalnog sadržaja ili digitalne usluge koju je trgovac isporučio
potrošaču.

\(8\) Sadržaj iz stavka 7. ovoga članka potrošač ima pravo preuzeti
besplatno, bez ograničenja trgovca, u razumnom roku i strojno čitljivom
formatu koji se uobičajeno upotrebljava.

\(9\) U slučaju jednostranog raskida ugovora trgovac može spriječiti
potrošača od daljnje upotrebe digitalnog sadržaja ili digitalne usluge,
posebice tako da mu onemogući pristup digitalnom sadržaju ili digitalnoj
usluzi ili ugasi korisnički račun potrošača.

Obveze potrošača u slučaju jednostranog raskida ugovora

Članak 84.

\(1\) Osim ako je trgovac ponudio da robu koju potrošač vraća sam
preuzme, potrošač mora izvršiti povrat robe bez odgađanja, a najkasnije
u roku od 14 dana od kada je, sukladno članku 81. ovoga Zakona,
obavijestio trgovca o svojoj odluci da raskine ugovor.

\(2\) Smatra se da je potrošač izvršio svoju obvezu iz stavka 1. ovoga
članka na vrijeme ako prije isteka roka iz stavka 1. ovoga članka
pošalje robu ili je preda trgovcu odnosno osobi koju je trgovac ovlastio
da primi robu.

\(3\) Potrošač ne smije koristiti digitalni sadržaj ili digitalne usluge
te ih ne smije stavljati na raspolaganje trećim osobama.

\(4\) Potrošač mora snositi samo izravne troškove povrata robe, osim ako
je trgovac pristao snositi te troškove ili ako je trgovac propustio
obavijestiti potrošača o tome da je dužan snositi te troškove.

\(5\) Ako je, kod ugovora sklopljenog izvan poslovnih prostorija, roba u
trenutku sklapanja ugovora bila dostavljena potrošaču u njegov dom,
trgovac mora preuzeti robu na svoj trošak ako robu, zbog njezine
prirode, nije moguće vratiti na uobičajeni način poštom.

\(6\) Potrošač je odgovoran za svako umanjenje vrijednosti robe koje je
rezultat rukovanja robom, osim onog koje je bilo potrebno za utvrđivanje
prirode, obilježja i funkcionalnosti robe.

\(7\) Iznimno od stavka 6. ovoga članka, ako trgovac nije obavijestio
potrošača o njegovu pravu na jednostrani raskid ugovora u skladu s
člankom 60. stavkom 1. točkama 9. i 10. ovoga Zakona, potrošač ne
odgovara za umanjenje vrijednosti robe, bez obzira na uzrok umanjenja.

\(8\) Ako jednostrano raskine ugovor nakon što je sukladno člancima 68.
i 77. ovoga Zakona izričito zahtijevao da pružanje usluge ili ispunjenje
ugovora o isporuci vode, plina, električne energije koji se prodaju u
neograničenom obujmu ili neutvrđenoj količini te isporuci toplinske
energije započne prije isteka roka za jednostrani raskid ugovora,
potrošač je dužan platiti trgovcu dio ugovorene cijene koji je razmjeran
onome što je trgovac ispunio potrošaču do trenutka kada ga je potrošač
obavijestio o tome da koristi svoje pravo na jednostrani raskid ugovora,
s tim da se proporcionalni iznos cijene koji je potrošač dužan platiti
izračunava na temelju ukupne ugovorene cijene, a ako je ta cijena
neumjerena, na temelju tržišne vrijednosti onoga što je trgovac ispunio
potrošaču.

\(9\) Ako jednostrano raskine ugovor o uslugama ili ugovor o isporuci
vode, plina ili električne energije koji se prodaju u neograničenom
obujmu ili neutvrđenoj količini te isporuci toplinske energije, potrošač
neće biti obvezan platiti dio cijene razmjeran onome što je trgovac
ispunio potrošaču za vrijeme trajanja roka za jednostrani raskid
ugovora, ako trgovac potrošaču nije dostavio obavijesti predviđene
odredbama članka 60. stavka 1. točaka 9., 10. i 12. ovoga Zakona odnosno
ako potrošač nije sukladno člancima 68. ili 77. ovoga Zakona izričito
zahtijevao da pružanje usluge započne prije isteka roka za jednostrani
raskid ugovora.

\(10\) Ako jednostrano raskine ugovor koji za predmet ima digitalni
sadržaj koji nije isporučen na materijalnom nosaču podataka, potrošač
neće biti u obvezi platiti dio cijene ili troškova razmjernih onome što
je trgovac ispunio potrošaču za vrijeme trajanja roka za jednostrani
raskid ugovora, ako nije dao svoj izričit pristanak na to da ispunjenje
ugovora započne prije isteka roka iz članka 79. ovoga Zakona, ako nije
potvrdio da je upoznat s činjenicom da davanjem takvog pristanka gubi
pravo na jednostrani raskid ugovora ili ako je trgovac propustio
obavijestiti ga sukladno člancima 67. ili 76. ovoga Zakona.

Utjecaj jednostranog raskida ugovora na povezane ugovore

Članak 85.

Ako potrošač jednostrano raskine ugovor sukladno odredbama ovoga
odjeljka, ujedno će se raskinuti bilo koji povezan ugovor, i to bez
ikakvih troškova za potrošača, osim onih koji su predviđeni odredbama
ovoga odjeljka.

Isključenje prava na jednostrani raskid ugovora

Članak 86.

\(1\) Potrošač nema pravo na jednostrani raskid ugovora iz ovoga
odjeljka ako je:

1\. u potpunosti ispunjen ugovor o uslugama za koji potrošač preuzima
obvezu platiti cijenu, a ispunjenje je započelo uz izričit prethodni
pristanak potrošača te uz njegovu potvrdu da je upoznat s činjenicom da
će izgubiti pravo na jednostrani raskid ugovora iz ovoga odjeljka ako
usluga bude u potpunosti ispunjena

2\. predmet ugovora proizvod čija je cijena ovisna o promjenama na
financijskom tržištu koje su izvan utjecaja trgovca, a koje se mogu
pojaviti za vrijeme trajanja prava potrošača na jednostrani raskid
ugovora

3\. predmet ugovora roba koja je izrađena po specifikaciji potrošača ili
koja je jasno prilagođena potrošaču

4\. predmet ugovora lako pokvarljiva roba ili roba kojoj brzo istječe
rok uporabe

5\. predmet ugovora zapečaćena roba koja zbog zdravstvenih ili
higijenskih razloga nije pogodna za vraćanje, ako je bila otpečaćena
nakon dostave

6\. predmet ugovora roba koja je zbog svoje prirode nakon dostave
nerazdvojivo pomiješana s drugim stvarima

7\. predmet ugovora isporuka alkoholnih pića čija je cijena ugovorena u
trenutku sklapanja ugovora, a dostava može uslijediti tek nakon 30 dana,
ako je cijena ovisna o promjenama na tržištu koje su izvan utjecaja
trgovca

8\. potrošač posebno zahtijevao posjet trgovca radi obavljanja hitnih
popravaka ili poslova održavanja, s time da ako prilikom takvog posjeta,
uz one usluge koje je potrošač izrijekom zahtijevao, trgovac pruži i
neke druge usluge odnosno isporuči i neku drugu robu osim one koja je
nužna za obavljanje hitnih popravaka ili poslova održavanja, potrošač
ima pravo na jednostrani raskid ugovora u vezi s tim dodatnim uslugama
ili robom

9\. predmet ugovora isporuka zapečaćenih audiosnimaka ili videosnimaka
odnosno računalnih programa, koji su otpečaćeni nakon isporuke

10\. predmet ugovora isporuka novina, periodičnog tiska ili magazina, s
iznimkom pretplatničkih ugovora za takve publikacije

11\. ugovor sklopljen na javnoj dražbi

12\. predmet ugovora pružanje usluge smještaja koji nije namijenjen
stanovanju, pružanje usluge prijevoza robe, usluge najma vozila, usluge
pripremnice obroka (catering) ili usluga vezanih uz slobodno vrijeme,
ako je ugovoreno da usluga bude pružena određenog datuma ili u određenom
razdoblju

13\. predmet ugovora isporuka digitalnog sadržaja za koji potrošač
preuzima obvezu platiti cijenu, koji nije isporučen na materijalnom
nosaču podataka, ako je ispunjenje ugovora započelo uz izričit prethodni
pristanak potrošača te uz njegovu potvrdu da je upoznat s činjenicom da
će time izgubiti pravo na jednostrani raskid ugovora, a trgovac mu je
dostavio potvrdu sklopljenog ugovora sukladno članku 67. ili članku 76.
ovoga Zakona

14\. potrošač posebno zahtijevao posjet trgovca radi obavljanja usluge
popravaka za koje se plaća cijena, a ugovor, čije ispunjenje je započelo
uz izričit prethodni pristanak potrošača, je ispunjen u potpunosti.

\(2\) Odredbe stavka 1. točaka 1., 2., 3. i 5. ovoga članka ne
primjenjuju se na ugovore sklopljene tijekom nezatraženih posjeta
trgovca potrošačevu domu ili tijekom izleta koje je trgovac organizirao
radi promocije ili prodaje proizvoda potrošaču.

##### POGLAVLJE II. SKLAPANJE NA DALJINU UGOVORA O PRODAJI FINANCIJSKIH USLUGA

Pojam

Članak 87.

\(1\) Ugovor o prodaji financijskih usluga sklopljen na daljinu je
ugovor između trgovca i potrošača, čiji je predmet pružanje financijskih
usluga, a sklopljen je u okviru organiziranog sustava prodaje na daljinu
proizvoda trgovca koji prije i u vrijeme sklapanja ugovora, za potrebe
sklapanja takvih ugovora, isključivo koristi jedno ili više sredstava
daljinske komunikacije.

\(2\) Financijske usluge na koje se odnosi ugovor iz stavka 1. ovoga
članka jesu bankovne usluge, usluge kreditiranja, usluge osiguranja,
uključujući usluge dobrovoljnoga mirovinskog osiguranja, investicijske
usluge, usluge stambene štednje te platne usluge.

\(3\) Ako se na temelju ugovora o financijskim uslugama potrošaču
sukcesivno pruža određena usluga odnosno da mu se pruža niz odvojenih
usluga iste prirode, odredbe ovoga poglavlja odnose se samo na početni
ugovor.

Prethodna obavijest

Članak 88.

\(1\) U razumnom roku prije sklapanja ugovora potrošač mora biti
obaviješten o trgovcu, financijskoj usluzi koja je predmet ugovora,
pojedinostima ugovora te načinu rješavanja sporova.

\(2\) Prethodna obavijest iz stavka 1. ovoga članka mora sadržavati
podatke koji su propisani člancima 89. do 92. ovoga Zakona.

\(3\) Prethodna obavijest iz stavka 1. ovoga članka mora sadržavati
jasno istaknutu komercijalnu namjeru trgovca, mora biti jednoznačna,
jasna, lako razumljiva i prilagođena sredstvu daljinske komunikacije
koje se upotrebljava.

\(4\) U slučaju uporabe telefona, identitet trgovca, kao i komercijalna
svrha poziva moraju biti izričito navedeni prilikom početka razgovora.

\(5\) Uz izričit pristanak potrošača, osoba koja u ime trgovca
kontaktira s potrošačem dužna je obavijestiti ga o svom identitetu, kao
i o prirodi odnosa između nje i trgovca te podacima predviđenim člankom
90. točkama 1., 2. i 5. i člankom 91. točkom 1. ovoga Zakona.

\(6\) Osoba koja kontaktira s potrošačem obavijestit će ga o tome da mu
na njegov zahtjev mogu biti dostavljene daljnje obavijesti te će ga
obavijestiti o tome kakve su prirode te obavijesti.

\(7\) U svakom slučaju, trgovac je dužan dostaviti potrošaču obavijest
koja sadrži sve podatke iz članaka 89. do 92. ovoga Zakona prilikom
ispunjenja svoje obveze iz članka 93. ovoga Zakona.

\(8\) Obavijesti o ugovornim obvezama potrošača, koje su mu dostavljene
prije sklapanja ugovora, moraju biti sukladne ugovornim obvezama koje bi
za potrošača proizlazile iz primjene prava koje će biti mjerodavno za
taj ugovor, ako on naknadno bude sklopljen.

\(9\) Uz podatke koji su navedeni u odredbama ovoga članka te u člancima
89. do 92. ovoga Zakona, potrošač mora biti obaviješten i o svim ostalim
podacima predviđenim propisima kojima se uređuju pojedine financijske
usluge koje su predmet ugovora između potrošača i trgovca.

Obavijest o trgovcu

Članak 89.

\(1\) Obavijest o trgovcu sadrži: njegovo ime, naziv ili tvrtku, njegovu
djelatnost, punu adresu njegova prebivališta ili sjedište, bilo koju
drugu adresu koja utječe na njegov odnos s potrošačem te njegov matični
broj i registar u kojem je upisan.

\(2\) Ako je djelatnost trgovca podložna izdavanju određene dozvole ili
dopuštenja od strane javnopravnog tijela, obavijest o trgovcu uključuje
i navođenje pojedinosti te dozvole ili dopuštenja, poput navođenja
tijela koje je izdalo dozvolu ili dopuštenje, na koji je rok i s kojim
sadržajem izdana ta dozvola ili dopuštenje.

\(3\) Ako trgovac u Republici Hrvatskoj ima svog predstavnika, obavijest
o trgovcu uključuje i ime, naziv ili tvrtku tog predstavnika, kao i
adresu koja utječe na odnos potrošača s tim predstavnikom.

\(4\) Ako potrošač stupa u ugovorni odnos s trgovcem putem neke druge
osobe, koja nije njegov predstavnik, obavijest o trgovcu uključuje i
ime, naziv ili tvrtku te osobe, svojstvo u kojem ona djeluje te sjedište
ili drugu adresu koja utječe na odnos potrošača s tom osobom.

Obavijest o financijskoj usluzi

Članak 90.

Obavijest o financijskoj usluzi koja je predmet ugovora sadrži:

1\. opis osnovnih obilježja financijske usluge

2\. ukupnu cijenu koju je potrošač dužan platiti za tu uslugu,
uključujući sve poreze, pristojbe, naknade i ostale troškove odnosno,
kad točan iznos ukupne cijene nije moguće utvrditi, elemente za izračun
ukupne cijene koji omogućavaju potrošaču da sam utvrdi cijenu

3\. naznaku da financijska usluga uključuje financijske instrumente
povezane s posebnim rizikom koji proizlazi iz specifičnosti tog
instrumenta odnosno financijske usluge koja se nudi

4\. naznaku da cijena ili rezultati financijske usluge ovise o
promjenama na financijskom tržištu na koje trgovac nema utjecaja te
naznaku da dosadašnja cijena i rezultati financijske usluge nisu
pokazatelj buduće cijene i budućih rezultata te financijske usluge

5\. naznaku o postojanju mogućnosti da potrošač bude obvezan na plaćanje
nekih dodatnih poreza ili troškova, u skladu s poreznim propisima koje
ne plaća trgovcu odnosno koje ne plaća putem trgovca

6\. vremensko ograničenje valjanosti obavijesti

7\. pojedinosti u odnosu na plaćanje cijene i ispunjenje financijske
usluge

8\. naznaku svakog dodatnog troška koji je potrošač dužan platiti za
uporabu sredstava daljinske komunikacije.

Obavijest o pojedinostima ugovora

Članak 91.

Obavijest o pojedinostima ugovora sadrži:

1\. naznaku postoji li ili ne postoji pravo potrošača na jednostrani
raskid ugovora iz članka 95. ovoga Zakona te, kada to pravo postoji,
naznaku roka u kojem se to pravo može ostvariti, pretpostavke pod kojima
se ono može ostvariti, uključujući i naznaku iznosa na čije bi plaćanje
potrošač mogao biti obvezan na temelju članka 98. stavka 3. ovoga
Zakona, kao i naznaku posljedica neostvarivanja prava na jednostrani
raskid ugovora

2\. minimalno trajanje ugovora o financijskoj usluzi, ako je riječ o
usluzi koja se pruža trajno ili ponavljano

3\. naznaku o pravu na jednostrani raskid ili otkaz ugovora prije isteka
vremena na koje je ugovor sklopljen, kao i naznaku ugovorne kazne ili
bilo kojeg drugog oblika obeštećenja predviđenog ugovorom za te
slučajeve

4\. praktične upute za ostvarivanje prava na jednostrani raskid iz
članka 95. ovoga Zakona, uključujući adresu na koju se obavijest o
raskidu dostavlja

5\. naznaku države čije je pravo mjerodavno za uređenje odnosa trgovca i
potrošača prije sklapanja ugovora

6\. naznaku ugovorne odredbe o određivanju prava mjerodavnog za ugovor o
financijskoj usluzi, kao i naznaku ugovorne odredbe o određivanju suda
nadležnog za rješavanje sporova iz tog ugovora

7\. naznaku jezika na kojem ili na kojima su sastavljeni ugovor i
prethodna obavijest te naznaku jezika na kojem ili na kojima će, uz
pristanak potrošača, trgovac za vrijeme trajanja ugovora komunicirati s
potrošačem.

Obavijest o načinu rješavanja sporova

Članak 92.

Obavijest o načinu rješavanja sporova sadrži:

1\. naznaku je li predviđen određeni mehanizam izvansudskog rješavanja
sporova i naknade štete koji je predviđen ugovorom sklopljenim na
daljinu te na koji se način i pod kojim pretpostavkama potrošač može
koristiti tim mehanizmom

2\. naznaku je li predviđen određeni jamstveni fond ili neki drugi oblik
obeštećenja potrošača koji nije određen propisima o kreditnim
institucijama i propisima o tržištu kapitala.

Oblik prethodne obavijesti

Članak 93.

\(1\) U razumnom roku prije sklapanja ugovora ili predugovora trgovac će
dostaviti potrošaču ugovorne odredbe i uvjete te prethodnu obavijest iz
članka 88. ovoga Zakona koja sadrži sve podatke navedene u člancima 89.
do 92. ovoga Zakona, u pisanom obliku ili na drugom, potrošaču
dostupnom, trajnom mediju.

\(2\) Ako je na izričit zahtjev potrošača ugovor sklopljen uporabom
sredstva daljinske komunikacije koje ne omogućava da mu se ugovorne
odredbe i uvjeti te prethodna obavijest iz članka 88. ovoga Zakona
dostave u skladu sa stavkom 1. ovoga članka, trgovac će ispuniti svoju
obvezu iz stavka 1. ovoga članka odmah nakon sklapanja ugovora.

\(3\) U svakom slučaju, potrošač je u bilo kojem trenutku tijekom
trajanja ugovornog odnosa ovlašten zahtijevati da mu se dostavi
primjerak ugovora koji je sklopio s trgovcem.

\(4\) Potrošač je ovlašten promijeniti sredstvo daljinske komunikacije
kojim se koristi, osim ako je to nespojivo sa sklopljenim ugovorom ili
prirodom financijske usluge koja mu se pruža.

Sukcesivno pružanje usluga

Članak 94.

\(1\) Ako se potrošaču sukcesivno pružaju određene usluge odnosno da mu
se pruža niz odvojenih usluga iste prirode, a da između njega i trgovca
nije sklopljen početni ugovor, odredbe članaka 88. do 93. ovoga Zakona
primjenjivat će se samo kada se ta usluga pruža prvi put.

\(2\) Ako, u slučaju iz stavka 1. ovoga članka, usluga određene vrste
potrošaču nije pružena u razdoblju od godinu dana, sljedeća usluga iste
vrste smatrat će se prvom uslugom te će se na tu uslugu primjenjivati
odredbe članaka 88. do 93. ovoga Zakona.

Pravo na jednostrani raskid ugovora

Članak 95.

\(1\) Svaki ugovor o financijskim uslugama sklopljen sredstvom daljinske
komunikacije potrošač može, ne navodeći za to razloge, raskinuti u roku
od 14 dana odnosno u roku od 30 dana ako je riječ o ugovoru o životnom
osiguranju i dobrovoljnom mirovinskom osiguranju.

\(2\) Rok za raskid ugovora iz stavka 1. ovoga članka započinje teći od
dana sklapanja ugovora odnosno u slučaju sklapanja ugovora o životnom
osiguranju i dobrovoljnom mirovinskom osiguranju od dana kada je
potrošač obaviješten da je ugovor sklopljen.

\(3\) Ako je, sukladno odredbi članka 93. stavka 2. ovoga Zakona, ugovor
sklopljen prije nego što su potrošaču dostavljene ugovorne odredbe i
uvjeti te prethodna obavijest sa svim podacima iz članaka 89. do 92.
ovoga Zakona, rok za raskid ugovora iz stavka 1. ovoga članka započinje
teći od dana kad su mu ugovorne odredbe i uvjeti te prethodna obavijest
dostavljeni sukladno članku 93. stavcima 1. i 2. ovoga Zakona.

\(4\) Potrošač nema pravo na jednostrani raskid ugovora predviđen
stavkom 1. ovoga članka ako je:

1\. sklopljen ugovor o financijskim uslugama čija cijena ovisi o
promjenama na financijskom tržištu koje su izvan utjecaja trgovca do
čega može doći tijekom trajanja roka za raskid ugovora iz stavka 1.
ovoga članka, kao što su usluge koje se odnose na kupoprodaju strane
valute, instrumente novčarskog tržišta, prenosive obveznice, udjele u
investicijskim fondovima, ročnice, uključujući usporedive instrumente s
ugovorenom gotovinskom namirom; kamatni terminski ugovor; kamatne,
valutne i dioničke zamjene te opcije stjecanja ili otuđenja nekog od
prethodno navedenih instrumenata, uključujući ekvivalentne instrumente
koji se namiruju gotovinskim sredstvima, a posebice opcije na valute i
kamatne stope

2\. sklopljen ugovor o osiguranju putnika i prtljage ili neka druga
kratkoročna polica osiguranja koja se sklapa na rok kraći od mjesec dana

3\. ugovor koji su obje ugovorne strane u potpunosti ispunile na izričit
zahtjev potrošača prije nego što je potrošač iskoristio svoje pravo na
raskid ugovora iz ovoga članka.

Oblik jednostranog raskida ugovora

Članak 96.

\(1\) Ugovor se raskida obaviješću u pisanom obliku ili na drugom,
potrošaču dostupnom, trajnom mediju, poslanom prije isteka roka za
raskid ugovora, predviđenog člankom 95. ovoga Zakona, s tim da je
potrošač dužan slijediti upute za ostvarivanje prava na jednostrani
raskid koje su mu dane u prethodnoj obavijesti iz članka 88. ovoga
Zakona.

\(2\) Smatra se da je ugovor raskinut na vrijeme ako je obavijest o
raskidu upućena unutar rokova iz članka 95. stavka 1. ovoga Zakona.

\(3\) Ugovor je raskinut u trenutku kad je trgovac ili od njega određena
osoba primila obavijest o raskidu.

Početak ispunjenja ugovora

Članak 97.

\(1\) Trgovac može započeti s ispunjenjem ugovora prije isteka roka za
jednostrani raskid ugovora iz članka 95. ovoga Zakona jedino uz izričit
pristanak potrošača.

\(2\) Trgovac nije ovlašten zahtijevati ispunjenje potrošačeve obveze iz
ugovora prije isteka roka za jednostrani raskid ugovora, predviđenog
člankom 95. ovoga Zakona.

Posljedice jednostranog raskida ugovora

Članak 98.

\(1\) U slučaju jednostranog raskida ugovora iz članka 95. ovoga Zakona,
potrošač ne odgovara za štetu koju je trgovac zbog toga pretrpio te nije
dužan platiti nikakvu kaznu ili naknadu za raskid ugovora.

\(2\) U slučaju raskida ugovora, svaka je strana dužna vratiti drugoj
ono što je na temelju tog ugovora primila od druge strane.

\(3\) Ako se priroda pružene usluge protivi vraćanju, potrošač je dužan
platiti cijenu dijela usluge koja mu je pružena do trenutka raskida
ugovora.

\(4\) Iznos koji bi potrošač bio dužan platiti trgovcu na temelju stavka
3. ovoga članka mora biti proporcionalan pruženoj usluzi te ni u kojem
slučaju ne smije biti takav da ga se može ocijeniti kao kaznu ili
naknadu za raskid ugovora.

\(5\) Trgovac nema pravo zahtijevati od potrošača plaćanje bilo kojeg
iznosa na temelju stavka 3. ovoga članka ako nije u stanju dokazati da
je o mogućnosti toga plaćanja potrošač bio obaviješten u prethodnoj
obavijesti iz članka 88. ovoga Zakona, na način predviđen člankom 91.
točkom 1. ovoga Zakona.

\(6\) Trgovac nema pravo zahtijevati od potrošača plaćanje cijene dijela
usluge koja je ispunjena prije jednostranog raskida ugovora iz članka
95. ovoga Zakona, ako je usluga pružena suprotno odredbi članka 97.
stavka 1. ovoga Zakona.

\(7\) Raskine li potrošač ugovor na temelju članka 95. ovoga Zakona,
trgovac je dužan bez odgađanja, a najkasnije u roku od 30 dana od dana
kad je trgovac ili od njega određena osoba obaviještena o raskidu
ugovora, vratiti potrošaču sve što je na temelju tog ugovora od njega
primio, umanjeno za iznos koji je trgovac ovlašten, na temelju stavka 3.
ovoga članka, naplatiti od potrošača.

\(8\) Raskine li potrošač ugovor na temelju članka 95. ovoga Zakona,
dužan je bez odgađanja, a najkasnije u roku od 30 dana od dana
odašiljanja obavijesti o raskidu, vratiti trgovcu ono što je od njega
primio na temelju tog ugovora.

Utjecaj raskida potrošačkog ugovora o financijskoj usluzi na druge
ugovore

Članak 99.

Iskoristi li potrošač svoje pravo na jednostrani raskid ugovora iz
članka 95. ovoga Zakona, raskidom ugovora o financijskoj usluzi raskida
se i svaki drugi ugovor koji je, na temelju ili u vezi s ugovorom o
financijskoj usluzi, potrošač sklopio s trgovcem ili nekom drugom osobom
koja je ugovor s potrošačem sklopila na temelju prethodnog sporazuma s
trgovcem.

Postupanje protivno odredbama ovoga poglavlja

Članak 100.

\(1\) Ako trgovac ne ispuni bilo koju obvezu predviđenu ovim poglavljem,
potrošač ima pravo raskinuti ugovor u bilo kojem trenutku.

\(2\) U slučaju iz stavka 1. ovoga članka, potrošač neće biti dužan
naknaditi trgovcu štetu koju je ovaj zbog raskida pretrpio niti mu
platiti bilo koju drugu naknadu za raskid ugovora.

Teret dokaza

Članak 101.

\(1\) Trgovac je dužan dokazati da je ispunio svoju obvezu prethodnog
obavještavanja potrošača te da je potrošač pristao sklopiti ugovor
odnosno pristao na to da mu trgovac započne pružati ugovorenu uslugu
prije isteka roka za jednostrani raskid ugovora iz članka 95. ovoga
Zakona.

\(2\) Ugovorna odredba kojom je predviđeno da će teret dokaza u odnosu
na činjenice navedene u stavku 1. ovoga članka biti na potrošaču,
smatrat će se nepoštenom ugovornom odredbom, u smislu odredbi glave II.
ovoga dijela Zakona.

Odgovarajuća primjena

Članak 102.

Odredbe članka 50. ovoga Zakona i propisa kojim se uređuju elektroničke
komunikacije u dijelu koji se odnosi na neželjene elektroničke
komunikacije na odgovarajući se način primjenjuju i na ugovore iz ovoga
poglavlja.

#### GLAVA IV. UGOVOR O PRAVU NA VREMENSKI OGRANIČENU UPORABU (TIMESHARE), UGOVOR O DUGOTRAJNOM TURISTIČKOM PROIZVODU, UGOVOR O PONOVNOJ PRODAJI I UGOVOR O ZAMJENI

Područje primjene

Članak 103.

\(1\) Odredbama ove glave Zakona uređuje se ugovor o pravu na vremenski
ograničenu uporabu (timeshare), ugovor o dugotrajnom turističkom
proizvodu, ugovor o ponovnoj prodaji i ugovor o zamjeni, sklopljen
između potrošača i trgovca.

\(2\) Pri izračunavanju trajanja ugovora o pravu na vremenski ograničenu
uporabu (timeshare) ili ugovora o dugotrajnom turističkom proizvodu,
uzima se u obzir svaka ugovorna odredba koja dopušta prešutno
obnavljanje ili produženje ugovora.

Opće odredbe

Članak 104.

\(1\) Ugovori iz ove glave Zakona moraju biti sklopljeni u pisanom
obliku, na papiru ili drugom trajnom mediju.

\(2\) Ugovori iz ove glave Zakona moraju biti sastavljeni na službenom
jeziku ili jednom od službenih jezika države u kojoj potrošač boravi ili
čiji je državljanin, po njegovu izboru, s tim da ako potrošač boravi u
ili je državljanin neke države članice Europske unije, može izabrati
službeni jezik te države jedino ako je to ujedno službeni jezik Europske
unije.

\(3\) Ako potrošač boravi u Republici Hrvatskoj ili ako trgovac obavlja
svoju prodajnu djelatnost na području Republike Hrvatske, ugovori iz ove
glave Zakona moraju u svakom slučaju biti sastavljeni na hrvatskom
jeziku.

\(4\) Ako se ugovor o pravu na vremenski ograničenu uporabu (timeshare)
odnosi na određenu nekretninu, trgovac je dužan dostaviti potrošaču
ovjereni prijevod ugovora na službeni jezik ili jedan od službenih
jezika države u kojoj se nekretnina nalazi, s time da ako se nekretnina
nalazi u nekoj državi članici Europske unije, ugovor mora biti preveden
na službeni jezik ili jedan od službenih jezika te države koji je ujedno
i službeni jezik Europske unije.

\(5\) Ako bi ugovori iz ove glave Zakona bili sastavljeni u više
jezičnih inačica, svaka se jezična inačica smatra izvornikom.

\(6\) Potrošač mora primiti najmanje dva primjerka ugovora iz ove glave
Zakona.

Oglašavanje

Članak 105.

\(1\) U svakom oglasu koji se odnosi na ugovore iz ove glave Zakona mora
biti jasno naznačeno pravo dobivanja prethodne obavijesti iz članka 106.
ovoga Zakona, kao i mjesto na kojem se ta obavijest može dobiti.

\(2\) Ako se sklapanje ugovora iz ove glave Zakona potrošaču nudi
osobno, na promotivnom ili prodajnom događanju, trgovac mora u pozivu
jasno navesti komercijalnu svrhu i prirodu događanja.

\(3\) Obavijest iz stavka 1. ovoga članka potrošaču mora biti dostupna
tijekom čitavog trajanja događanja iz stavka 2. ovoga članka.

\(4\) Zabranjeno je vremenski ograničenu uporabu (timeshare) i
dugotrajni turistički proizvod oglašavati i/ili nuditi na tržištu kao
ulaganje.

Prethodna obavijest

Članak 106.

\(1\) U razumnom roku prije prihvaćanja ponude ili sklapanja bilo kojeg
ugovora iz ove glave Zakona trgovac je dužan, u pisanom obliku, na
papiru ili drugom trajnom mediju, potrošaču na jasan i razumljiv način
pružiti točnu i potpunu obavijest o ugovoru iz ove glave Zakona, i to
putem standardnog informacijskog obrasca.

\(2\) Obavijest iz stavka 1. ovoga članka potrošaču mora biti besplatno
stavljena na raspolaganje.

\(3\) Obavijest iz stavka 1. ovoga članka mora biti sastavljena na
službenom jeziku ili jednom od službenih jezika države u kojoj potrošač
ima boravište ili čiji je državljanin, prema njegovu izboru, a ako
potrošač ima boravište ili je državljanin neke države članice Europske
unije, može izabrati službeni jezik te države jedino ako je to ujedno
službeni jezik Europske unije.

\(4\) Sadržaj i oblik obavijesti iz stavka 1. ovoga članka pravilnikom
propisuje ministar nadležan za područje zaštite potrošača.

Sadržaj ugovora

Članak 107.

\(1\) Podaci navedeni u prethodnoj obavijesti iz članka 106. ovoga
Zakona čine sastavni dio ugovora iz ove glave Zakona i ne mogu se
izmijeniti, osim ako se ugovorne strane izričito ne sporazume drukčije
ili ako izmjene proizađu iz neuobičajenih i nepredvidljivih okolnosti
koje su izvan kontrole trgovca, a čije se posljedice nisu mogle
spriječiti niti uz uporabu dužne pažnje.

\(2\) Trgovac je dužan prije sklapanja ugovora obavijestiti potrošača
pisanim putem, na papiru ili drugom trajnom mediju, o izmjenama svakog
podatka navedenog u prethodnoj obavijesti, a u ugovoru te izmjene moraju
biti izričito navedene.

\(3\) Osim podataka navedenih u prethodnoj obavijesti iz članka 106.
ovoga Zakona, ugovori iz ove glave Zakona također moraju sadržavati:

-- podatke o identitetu, prebivalištu ili sjedištu ugovornih strana, kao
i njihove potpise i

-- datum i mjesto sklapanja ugovora.

\(4\) Prije sklapanja ugovora iz ove glave Zakona trgovac je dužan
potrošača izričito upozoriti na postojanje prava na jednostrani raskid
ugovora iz članka 108. ovoga Zakona, dužinu roka za taj raskid, kao i na
zabranu plaćanja unaprijed za vrijeme trajanja tog roka za raskid.

\(5\) Svaki ugovor iz ove glave Zakona mora sadržavati zaseban
standardni obrazac za jednostrani raskid ugovora iz članka 108. ovoga
Zakona.

\(6\) Ugovorne odredbe o postojanju prava na jednostrani raskid ugovora,
dužini tog roka te zabrani plaćanja unaprijed za vrijeme trajanja roka
za jednostrani raskid potrošač mora zasebno potpisati.

\(7\) Sadržaj i oblik standardnog obrasca iz stavka 5. ovoga članka
propisuje pravilnikom ministar nadležan za područje zaštite potrošača.

Pravo potrošača na jednostrani raskid ugovora

Članak 108.

\(1\) Potrošač može, ne navodeći razlog, pisanim putem, na papiru ili
drugom trajnom mediju, raskinuti ugovore iz ove glave Zakona, u roku od
14 dana.

\(2\) Rok za jednostrani raskid ugovora iz stavka 1. ovoga članka
započinje teći od:

-- dana sklapanja ugovora ili predugovora

-- dana kad je potrošač primio primjerak ugovora ili predugovora, ako je
primitak uslijedio nakon sklapanja ugovora ili predugovora.

\(3\) Pravo potrošača na jednostrani raskid ugovora ili predugovora iz
ove glave Zakona prestaje:

-- istekom jedne godine i 14 dana računajući od dana iz stavka 2. ovoga
članka, ako trgovac nije popunio standardni obrazac za jednostrani
raskid ugovora iz članka 107. ovoga Zakona i dostavio ga potrošaču u
pisanom obliku, na papiru ili drugom trajnom mediju

-- istekom tri mjeseca i 14 dana računajući od dana iz stavka 2. ovoga
članka, ako prethodna obavijest iz članka 106. ovoga Zakona nije
dostavljena potrošaču u pisanom obliku, na papiru ili nekom drugom
trajnom mediju.

\(4\) Ako je trgovac ispunio i predao potrošaču u pisanom obliku, na
papiru ili drugom trajnom mediju standardni obrazac za jednostrani
raskid ugovora u roku od godine dana od dana iz stavka 2. ovoga članka,
rok za jednostrani raskid ugovora počinje teći od dana kada potrošač
zaprimi taj obrazac.

\(5\) Ako je prethodna obavijest iz članka 106. ovoga Zakona dostavljena
potrošaču u pisanom obliku, na papiru ili drugom trajnom mediju u roku
od tri mjeseca od dana iz stavka 2. ovoga članka, rok za jednostrani
raskid ugovora počinje teći od dana kada potrošač zaprimi prethodnu
obavijest.

\(6\) Ako je potrošaču istodobno s ugovorom o pravu na vremenski
ograničenu uporabu (timeshare) ponuđen ugovor o zamjeni, na oba ugovora
primjenjuje se samo jedan rok za jednostrani raskid ugovora iz stavka 1.
ovoga članka, s tim da se rok za jednostrani raskid vezano za oba
ugovora računa u skladu s odredbom stavka 2. ovoga članka.

\(7\) Potrošač jednostrano raskida ugovor iz ove glave Zakona obaviješću
u pisanom obliku, na papiru ili na drugom trajnom mediju, pri čemu
koristi standardni obrazac za jednostrani raskid ugovora iz članka 107.
stavka 5. ovoga Zakona.

\(8\) Smatra se da je ugovor raskinut na vrijeme ako je potrošač
obavijest o raskidu iz stavka 7. ovoga članka poslao trgovcu prije
isteka roka za jednostrani raskid.

Učinak korištenja prava na jednostrani raskid ugovora

Članak 109.

\(1\) U slučaju jednostranog raskida ugovora iz članka 108. ovoga Zakona
potrošač nije dužan trgovcu naknaditi nikakve troškove niti je dužan
platiti vrijednost usluge koja mu je na temelju ugovora bila ispunjena
prije nego što je iskoristio svoje pravo na jednostrani raskid ugovora
iz članka 108. ovoga Zakona.

\(2\) U slučaju jednostranog raskida ugovora iz članka 108. ovoga Zakona
potrošač ne odgovara za štetu koja nastane trgovcu zbog toga što je
potrošač iskoristio svoje pravo na jednostrani raskid ugovora.

Plaćanje unaprijed

Članak 110.

\(1\) Prije isteka roka za jednostrani raskid ugovora iz članka 108.
ovoga Zakona zabranjeno je od potrošača zahtijevati bilo kakvo plaćanje
unaprijed, davanje jamstava, rezervaciju novca na računu, izričito
priznanje duga ili izvršenje bilo koje druge financijske transakcije u
vezi s ugovorom o pravu na vremenski ograničenu uporabu (timeshare),
ugovorom o dugotrajnom turističkom proizvodu te ugovorom o zamjeni.

\(2\) U vezi s ugovorom o ponovnoj prodaji zabranjeno je zahtijevati od
potrošača bilo kakvo plaćanje unaprijed, davanje jamstava, rezervaciju
novca na računu, izričito priznanje duga ili izvršenje bilo koje druge
financijske transakcije prije nego što ponovna prodaja prava bude
izvršena odnosno ugovor o ponovnoj prodaji prestane na neki drugi način.

Posebna pravila o ugovorima o dugotrajnom\
turističkom proizvodu

Članak 111.

\(1\) Kod ugovora o dugotrajnom turističkom proizvodu plaćanje se
obavlja isključivo na temelju plana obročne otplate.

\(2\) Zabranjeno je bilo kakvo plaćanje na temelju ugovora o dugotrajnom
turističkom proizvodu koje nije utemeljeno na planu obročne otplate.

\(3\) Sva plaćanja na temelju ugovora o dugotrajnom turističkom
proizvodu, uključujući plaćanje bilo koje članarine, moraju biti
podijeljena na jednake godišnje obroke.

\(4\) Za svako plaćanje na temelju ugovora o dugotrajnom turističkom
proizvodu trgovac je dužan uputiti potrošaču pisani zahtjev za plaćanje,
na papiru ili drugom trajnom mediju, najkasnije 14 dana prije datuma
dospijeća pojedinog obroka.

\(5\) Od drugog obroka nadalje potrošač može raskinuti ugovor o
dugotrajnom turističkom proizvodu bez plaćanja bilo kakve naknade ili
kazne, i to upućivanjem obavijesti trgovcu u roku od 14 dana od dana
primitka zahtjeva za plaćanje pojedinog obroka.

\(6\) Pravo potrošača iz stavka 5. ovoga članka ne utječe na njegovo
pravo da raskine ugovor ili na drugi način dovede do prestanka ugovora,
koje ima na temelju ovoga ili drugih zakona.

Raskid povezanih ugovora

Članak 112.

\(1\) Jednostranim raskidom ugovora o vremenski ograničenoj uporabi
(timeshare) ili ugovora o dugotrajnom turističkom proizvodu raskida se i
bilo koji, s njima povezani ugovor o zamjeni ili bilo koji drugi
povezani ugovor, bez ikakvih troškova za potrošača.

\(2\) Ako je radi potpune ili djelomične isplate cijene iz ugovora iz
ove glave Zakona potrošaču odobren kredit od strane trgovca ili treće
osobe, na temelju sporazuma te osobe i trgovca, raskidom nekog od tih
ugovora raskida se i ugovor o kreditu.

\(3\) U slučaju raskida ugovora o kreditu iz stavka 2. ovoga članka
potrošač nije dužan platiti davatelju kredita nikakvu naknadu, troškove,
kamatu ili kaznu niti mu je dužan popraviti štetu.

\(4\) Povezani ugovor raskida se u trenutku kad trgovac primi obavijest
iz članka 108. ovoga Zakona, bez obzira na to je li povezani ugovor
sklopljen s trgovcem ili trećom osobom, na temelju njezina sporazuma s
trgovcem.

\(5\) Ako je povezani ugovor sklopljen s trećom osobom, na temelju
njezina sporazuma s trgovcem, potrošač nije dužan obavijestiti tu osobu
o raskidu ugovora, već je to dužan učiniti trgovac.

\(6\) Trgovac ili treća osoba s kojom je potrošač sklopio povezani
ugovor dužna je potrošaču vratiti sve što je na temelju povezanog
ugovora primila od njega, i to u roku od 30 dana od dana kada je trgovac
primio obavijest iz članka 108. ovoga Zakona.

### DIO ČETVRTI PROCESNOPRAVNA ZAŠTITA PRAVA POTROŠAČA

#### GLAVA I. ALTERNATIVNO RJEŠAVANJE POTROŠAČKIH SPOROVA

Pokretanje postupka

Članak 113.

Potrošač može pokrenuti postupak za rješavanje sporova protiv trgovaca
pred tijelom za alternativno rješavanje potrošačkih sporova u skladu s
propisom kojim se uređuje alternativno rješavanje potrošačkih sporova.

#### GLAVA II. ZAŠTITA KOLEKTIVNIH INTERESA I PRAVA POTROŠAČA

Članak 114. -- 130. (NN [19/22](https://www.zakon.hr/cms.htm?id=57046),
[56/23](https://www.zakon.hr/z/3514/Zakon-o-predstavni%C4%8Dkim-tu%C5%BEbama-za-za%C5%A1titu-kolektivnih-interesa-i-prava-potro%C5%A1a%C4%8Da))

Vidi: Z[akon o predstavničkim tužbama za zaštitu kolektivnih interesa i
prava
potrošača](https://www.zakon.hr/z/3514/Zakon-o-predstavni%C4%8Dkim-tu%C5%BEbama-za-za%C5%A1titu-kolektivnih-interesa-i-prava-potro%C5%A1a%C4%8Da)

###  DIO PETI INSTITUCIONALNI OKVIR ZAŠTITE POTROŠAČA

#### GLAVA I. NOSITELJI ZAŠTITE POTROŠAČA

Nositelji

Članak 131.

Nositelji zaštite potrošača su: Hrvatski sabor, Vlada Republike
Hrvatske, ministarstvo nadležno za poslove zaštite potrošača, nadležne
inspekcije, Nacionalno vijeće za zaštitu potrošača, poslovna udruženja,
udruge za zaštitu potrošača, jedinice lokalne samouprave i ostala
javnopravna tijela.

##### POGLAVLJE I. NACIONALNO VIJEĆE ZA ZAŠTITU POTROŠAČA I JEDINICE LOKALNE SAMOUPRAVE

Nacionalno vijeće za zaštitu potrošača

Članak 132.

\(1\) Vlada Republike Hrvatske odlukom osniva Nacionalno vijeće za
zaštitu potrošača (u daljnjem tekstu: Vijeće).

\(2\) Odlukom iz stavka 1. ovoga članka uredit će se sastav Vijeća.

\(3\) Vijeće je savjetodavno tijelo Vlade Republike Hrvatske.

\(4\) Vijeće sudjeluje u izradi Nacionalnog programa zaštite potrošača i
Izvješća o provedbi Nacionalnog programa zaštite potrošača, potiče
izmjene i dopune propisa, donošenje novih propisa iz područja zaštite
potrošača te sudjeluje u kreiranju politike zaštite potrošača.

\(5\) Rad Vijeća je javan.

\(6\) Vijeće donosi poslovnik o svom radu.

\(7\) Vijeće podnosi Vladi Republike Hrvatske godišnje izvješće o svom
radu najkasnije do kraja drugog kvartala tekuće godine, za prethodnu
godinu.

\(8\) Vijeće ima tajnika koji obavlja stručne poslove za potrebe Vijeća.

\(9\) Stručne i administrativne poslove za Vijeće obavlja ministarstvo
nadležno za područje zaštite potrošača.

Jedinice lokalne samouprave

Članak 133.

Jedinice lokalne samouprave dužne su na svom području poduzimati mjere i
aktivnosti iz svoje nadležnosti u području zaštite potrošača, a posebno:

1\. informirati i provoditi izobrazbu potrošača

2\. organizirati savjetovanje potrošača

3\. inicirati i podupirati projekte udruga koji unapređuju i promiču
prava potrošača

4\. sudjelovati u provedbi Nacionalnog programa zaštite potrošača na
lokalnoj razini

5\. obavljati i druge poslove u skladu s posebnim propisima.

##### POGLAVLJE II. UDRUGE ZA ZAŠTITU POTROŠAČA

Opće odredbe

Članak 134.

\(1\) Udruge za zaštitu potrošača osnivaju potrošači radi promicanja i
zaštite svojih prava i interesa.

\(2\) Na udruge za zaštitu potrošača na odgovarajući način primjenjuju
se odredbe zakona kojim se uređuje djelovanje udruga.

\(3\) Udruge za zaštitu potrošača u Republici Hrvatskoj mogu se
udruživati u saveze radi provođenja politike zaštite potrošača, uzajamne
potpore i ostvarivanja zajedničkih interesa na nacionalnoj i
međunarodnoj razini.

Neovisnost udruga za zaštitu potrošača

Članak 135.

\(1\) Udruge za zaštitu potrošača moraju u svojem djelovanju biti
neovisne o trgovcima.

\(2\) Osoba ovlaštena za zastupanje udruge, član tijela udruge ili bilo
koji drugi član udruge ne smije koristiti djelovanje udruge za
ostvarivanje privatnog, poslovnog ili drugog interesa.

Poslovi udruga

Članak 136.

Udruge za zaštitu potrošača mogu na području zaštite potrošača obavljati
sljedeće poslove:

1\. pružati preventivnu zaštitu putem informiranja, izobrazbe i
savjetovanja potrošača o njihovim pravima i obvezama

2\. provoditi, putem akreditiranih laboratorija, usporedne testove
proizvoda i rezultate objavljivati u medijima

3\. provoditi preko akreditiranih laboratorija u zemlji, a po potrebi i
u inozemstvu, naknadna ispitivanja proizvoda stavljenih na tržište

4\. pružati pomoć oštećenom potrošaču u nastupu prema trgovcu

5\. davati primjedbe i prijedloge pri donošenju propisa koji se odnose
na područje zaštite potrošača

6\. obavljati i druge poslove iz područja zaštite potrošača.

#### GLAVA II. NACIONALNI PROGRAM ZAŠTITE POTROŠAČA

Opće odredbe

Članak 137.

\(1\) Nacionalnim programom zaštite potrošača određuju se ciljevi,
mjere, prioritetna područja te aktivnosti u provođenju politike zaštite
potrošača u određenom razdoblju.

\(2\) Nacionalni program zaštite potrošača odlukom donosi Vlada
Republike Hrvatske za razdoblje od četiri godine.

\(3\) Ministarstvo nadležno za područje zaštite potrošača izvješćuje
Vladu Republike Hrvatske o ostvarivanju politike zaštite potrošača iz
Nacionalnog programa zaštite potrošača najkasnije do kraja drugog
kvartala tekuće godine, za prethodno razdoblje.

Provođenje politike zaštite potrošača

Članak 138.

Aktivnosti vezane za provođenje politike zaštite potrošača i
koordinaciju rada svih nositelja zaštite potrošača u vezi s provedbom
Nacionalnog programa zaštite potrošača provodi ministarstvo nadležno za
područje zaštite potrošača.

Savjetovanje, informiranje i izobrazba potrošača

Članak 139.

\(1\) Aktivnosti na području zaštite potrošača određene Nacionalnim
programom zaštite potrošača, osobito savjetovanje, informiranje i
izobrazbu potrošača mogu obavljati udruge za zaštitu potrošača ili druge
fizičke ili pravne osobe na temelju javnog natječaja.

\(2\) Javni natječaj za obavljanje poslova iz stavka 1. ovoga članka
raspisuje ministar nadležan za područje zaštite potrošača, odgovorna
osoba u javnopravnom tijelu nadležnom za pojedino područje zaštite
potrošača odnosno izvršno tijelo jedinice lokalne samouprave.

\(3\) Aktivnosti iz stavka 1. ovoga članka sufinanciraju se iz državnog
proračuna Republike Hrvatske odnosno proračuna jedinica lokalne
samouprave.

\(4\) Jedinice lokalne samouprave dužne su osigurati prostor za
obavljanje poslova savjetovanja potrošača iz Nacionalnog programa
zaštite potrošača udrugama ili drugim fizičkim ili pravnim osobama za
zaštitu potrošača koji su odabrani temeljem javnog natječaja iz stavka
2. ovoga članka tijekom njegove provedbe.

Edukacija učenika

Članak 140.

\(1\) Ministarstvo nadležno za područje zaštite potrošača zajedno s
ministarstvom nadležnim za područje obrazovanja sudjeluje u pripremanju
projekata koji se odnose na zaštitu potrošača u skladu s kurikulumom
međupredmetne teme Građanski odgoj i obrazovanje.

\(2\) Ministarstvo nadležno za područje zaštite potrošača i udruge za
zaštitu potrošača surađuju s odgojno-obrazovnim institucijama te provode
druge odgojno-obrazovne aktivnosti informiranja i izobrazbe iz područja
zaštite potrošača.

### DIO ŠESTI INSPEKCIJSKI NADZOR

Opće odredbe

Članak 141.

\(1\) Inspekcijski nadzor nad provođenjem ovoga Zakona obavljaju tržišni
inspektori Državnog inspektorata sukladno zakonu kojim se uređuju
poslovi i ovlasti tržišnih inspektora.

\(2\) Nadzor nad provođenjem ovoga Zakona kod trgovaca -- kreditnih
institucija i kreditnih unija kojima je Hrvatska narodna banka izdala
odobrenje za rad, kod institucija za platni promet i institucija za
elektronički novac u dijelu odnosa s potrošačima koji proizlaze iz
pružanja usluga temeljem odobrenja Hrvatske narodne banke za pružanje
platnih usluga i izdavanje elektroničkog novca obavlja Hrvatska narodna
banka na način propisan posebnim zakonima kojima se uređuje poslovanje
tih trgovaca.

\(3\) Nadzor nad provođenjem ovoga Zakona koji se odnosi na postupanje
trgovca kojima je Hrvatska agencija za nadzor financijskih usluga izdala
odobrenje za rad obavlja Hrvatska agencija za nadzor financijskih usluga
na način propisan posebnim zakonima kojima se uređuje poslovanje tih
trgovaca.

\(4\) Nadzor nad provođenjem ovoga Zakona glede upisa i ispisa iz
Registra iz članka 12. ovoga Zakona obavlja Hrvatska regulatorna
agencija za mrežne djelatnosti.

\(5\) Nadzor nad provođenjem ovoga Zakona u dijelu koji se odnosi na
nepoštenu poslovnu praksu iz članka 35. stavka 3. točke 3. ovoga Zakona
vezano za hranu obavljaju poljoprivredni inspektori Državnog
inspektorata sukladno zakonu kojim se uređuju poslovi i ovlasti
poljoprivrednih inspektora.

Predstavke potrošača

Članak 142.

\(1\) Nadležni inspektor uzet će u obzir predstavku potrošača tek nakon
što je potrošač iscrpio pravni put iz članka 10. ili članka 27.
stavka 1. ovoga Zakona.

\(2\) Predstavka iz stavka 1. ovog članka podnosi se pisanim putem te
mora sadržavati sljedeće podatke:

-- ime, prezime i adresu potrošača

-- podatke o trgovcu za kojeg se tvrdi da je povrijedio pojedinačno
pravo potrošača te navođenje činjenica koje ukazuju na povredu
pojedinačnog prava potrošača

-- odgovor trgovca na pisani prigovor i/ili reklamaciju potrošača
odnosno pisani prigovor i/ili reklamaciju podnesenu trgovcu ako trgovac
nije odgovorio u propisanom roku

-- datum i potpis potrošača odnosno njegova punomoćnika.

\(3\) Ako nadležni inspektor zaprimi predstavku potrošača u kojoj nisu
dostavljeni podaci iz stavka 2. ovoga članka, pisanim putem obavijestit
će potrošača da nadopuni predstavku u roku koji odredi nadležni
inspektor, ali koji ne može biti dulji od deset dana, uz upozorenje na
pravne posljedice iz stavka 4. ovoga članka ako potrošač dopunu
predstavke ne dostavi u roku.

\(4\) Ako potrošač ne dopuni predstavku u roku iz stavka 3. ovoga
članka, a po predstavci se ne može postupati zbog nedovoljno informacija
o tvrdnji o povredama ovoga Zakona, nadležni inspektor neće postupati po
predstavci potrošača.

Izjašnjavanje trgovca

Članak 143.

\(1\) Nadležni inspektor može na osnovu zaprimljene predstavke potrošača
iz članka 142. stavka 1. ovoga Zakona, prije pokretanja inspekcijskog
postupka nad trgovcem, pisanim putem zatražiti izjašnjavanje trgovca u
odnosu na sadržaj predstavke potrošača odnosno izjašnjavanje hoće li će
udovoljiti zahtjevu potrošača.

\(2\) Trgovac je dužan u roku koji odredi nadležni inspektor, ali koji
ne može biti dulji od deset dana od dana zaprimanja zatraženog
izjašnjavanja, pisanim putem dostaviti očitovanje na zahtjev nadležnog
inspektora iz stavka 1. ovoga članka.

\(3\) Ako se trgovac u svom očitovanju izjasni da nije suglasan sa
zahtjevom potrošača odnosno da neće ispuniti zahtjev potrošača, nadležni
inspektor može pokrenuti inspekcijski postupak po službenoj dužnosti.

Kupnja proizvoda s tajnim identitetom

Članak 144.

\(1\) Radi utvrđivanja nepravilnosti u provedbi ovoga Zakona nadležni
inspektor može izvršiti kupnju proizvoda, ako je potrebno, s tajnim
identitetom.

\(2\) Ako se tijekom postupka nadzora odnosno kupnje iz stavka 1. ovoga
članka utvrdi povreda odredaba ovoga Zakona, trgovac je dužan snositi
trošak kupljenog proizvoda i troškove postupka.

\(3\) Ako se tijekom postupka nadzora pokaže potreba za ispitivanjem ili
vještačenjem proizvoda koji je kupljen u okviru kupnje iz stavka 1.
ovoga članka, troškove ispitivanja ili vještačenja snosi trgovac ako se
utvrdi da uzorci ne ispunjavaju zahtjeve uređene propisima.

\(4\) Troškove ispitivanja snosi Državni inspektorat ako se utvrdi da
uzorci ispunjavaju zahtjeve uređene propisima.

\(5\) Ovlast nadležnog inspektora iz stavka 1. ovoga članka primjenjuje
se i na fizičke i pravne osobe koje obavljaju neregistriranu djelatnost.

\(6\) Ako se tijekom postupka nadzora odnosno kupnje iz stavka 1. ovoga
članka utvrdi da osobe iz stavka 5. ovoga članka obavljaju
neregistriranu djelatnost, troškove postupka iz stavka 2. ovoga članka
snosi fizička ili pravna osoba koja obavlja neregistriranu djelatnost.

Privremena mjera uklanjanja sadržaja ili ograničenja pristupa
internetskom sučelju

Članak 145.

\(1\) Kada se u inspekcijskom postupku utvrdi da pravna ili fizička
osoba sklapa ugovore na daljinu te proizlazi da ona namjerno skriva
identitet i čini povrede ovoga Zakona i/ili kada odbija suradnju s
nadležnom inspekcijom, a postoji rizik od ozbiljne štete kolektivnim
interesima i pravima potrošača, nadležni inspektor može donijeti
privremeno rješenje kojim će naložiti privremene mjere.

\(2\) Privremena mjera iz stavka 1. ovoga članka može biti:

1\. naložiti operatorima javnih komunikacijskih usluga i/ili davateljima
usluga pristupa internetu (ISP) i/ili pružateljima usluga smještaja na
poslužitelju da uklone sadržaj ili ograniče pristup internetskom sučelju
ili da se krajnjim korisnicima odnosno potrošačima prilikom pristupa
internetskom sučelju jasno prikaže upozorenje razmjerno prirodi povrede
i/ili

2\. naložiti svim pružateljima usluga smještaja na poslužitelju da
uklone, onemoguće ili ograniče pristup internetskom sučelju razmjerno
prirodi povrede i/ili

3\. naložiti svim registrima za domene ili voditeljima registara za
domene da izbrišu potpuno kvalificirani naziv domene i omoguće nadležnom
tijelu da je registrira i/ili

4\. naložiti nakladniku elektroničkog ili tiskanog medija da ukloni
sadržaj iz kojeg proizlazi povreda ovoga Zakona i/ili

5\. svaka druga mjera kojom se postiže svrha otklanjanja rizika od
ozbiljne štete kolektivnim interesima i pravima potrošača.

\(3\) Privremene mjere traju do isteka roka na koji su određene, a
najdulje do okončanja inspekcijskog postupka.

\(4\) Ako je nastala šteta operatorima javnih komunikacijskih usluga,
davateljima usluga pristupa internetu (ISP), pružateljima usluga
smještaja i registrima za domene, nakladniku elektroničkog ili tiskanog
medija temeljem privremenih mjera iz stavka 2. ovoga članka, oni imaju
pravo tražiti od trgovca naknadu štete sukladno općim pravilima naknade
štete.

\(5\) Žalba protiv rješenja iz stavka 1. ovoga članka ne odgađa
izvršenje rješenja, a o njoj odlučuje unutarnja ustrojstvena jedinica za
drugostupanjski upravni postupak u središnjem uredu Državnog
inspektorata.

Rješenje o uklanjanju sadržaja ili ograničenja pristupa internetskom
sučelju

Članak 146.

\(1\) Ako trgovac ni tijekom trajanja privremene mjere iz članka 145.
ovoga Zakona ne ukloni nepravilnost, nadležni inspektor rješenjem će
zabraniti trgovcu postupanje protivno propisima iz ovoga Zakona
razmjerno prirodi povrede.

\(2\) Rješenjem iz stavka 1. ovoga članka nadležni inspektor ukinut će
privremeno rješenje iz članka 145. stavka 1. ovoga Zakona i:

1\. naložiti operatorima javnih komunikacijskih usluga i/ili davateljima
usluga pristupa internetu (ISP) i/ili pružateljima usluga smještaja na
poslužitelju da uklone sadržaj ili ograniče pristup internetskom sučelju
ili da se krajnjim korisnicima odnosno potrošačima prilikom pristupa
internetskom sučelju jasno prikaže upozorenje razmjerno prirodi povrede
i/ili

2\. naložiti svim pružateljima usluga smještaja na poslužitelju da
uklone, onemoguće ili ograniče pristup internetskom sučelju razmjerno
prirodi povrede i/ili

3\. naložiti svim registrima za domene ili voditeljima registara za
domene da izbrišu potpuno kvalificirani naziv domene i omoguće nadležnom
tijelu da je registrira i/ili

4\. naložiti nakladniku elektroničkog ili tiskanog medija da ukloni
sadržaj iz kojeg proizlazi povreda ovoga Zakona i/ili

5\. odrediti svaku mjeru kojom se postiže svrha otklanjanja rizika od
ozbiljne štete kolektivnim interesima i pravima potrošača.

\(3\) Iznimno od stavaka 1. i 2. ovoga članka, kada pravna ili fizička
osoba nema poslovni nastan u Republici Hrvatskoj, a u postupku
inspekcijskog postupka se utvrdi da sklapa ugovore na daljinu te iz
predmetnog proizlazi da ona namjerno skriva identitet te čini povrede
ovoga Zakona i/ili kada odbija suradnju s nadležnog inspekcijom te
postoji rizik od ozbiljne štete kolektivnim interesima i pravima
potrošača, inspektor može donijeti rješenje kojim će:

1\. naložiti operatorima javnih komunikacijskih usluga i/ili davateljima
usluga pristupa internetu (ISP) i/ili pružateljima usluga smještaja na
poslužitelju da uklone sadržaj ili ograniče pristup internetskom sučelju
ili da se krajnjim korisnicima odnosno potrošačima prilikom pristupa
internetskom sučelju jasno prikaže upozorenje razmjerno prirodi povrede
i/ili

2\. naložiti svim pružateljima usluga smještaja na poslužitelju da
uklone, onemoguće ili ograniče pristup internetskom sučelju razmjerno
prirodi povrede i/ili

3\. naložiti svim registrima za domene ili voditeljima registara za
domene da izbrišu potpuno kvalificirani naziv domene i omoguće nadležnom
tijelu da je registrira i/ili

4\. naložiti nakladniku elektroničkog ili tiskanog medija da ukloni
sadržaj iz kojeg proizlazi povreda ovoga Zakona.

\(4\) Ako je nastala šteta operatorima javnih komunikacijskih usluga,
davateljima usluga pristupa internetu, pružateljima usluga smještaja i
registrima za domene, nakladniku elektroničkog ili tiskanog medija
temeljem rješenja iz stavaka 2. i 3. ovoga članka, oni imaju pravo
tražiti od trgovca naknadu štete sukladno općim pravilima naknade štete.

\(5\) Žalba protiv rješenja iz stavka 1. i stavka 3. ovoga članka ne
odgađa izvršenje rješenja, a o njoj odlučuje unutarnja ustrojstvena
jedinica za drugostupanjski upravni postupak u središnjem uredu Državnog
inspektorata.

Ovlasti nadležnog inspektora

Članak 147.

\(1\) U provedbi inspekcijskog nadzora nadležni inspektor rješenjem će
trgovcu privremeno zabraniti prodaju roba i pružanje usluga do
otklanjanja nalazom utvrđenih nepravilnosti ako:

1\. ne označi proizvode sukladno članku 6. ovoga Zakona

2\. maloprodajna cijena proizvoda i cijena za jedinicu mjere nije
istaknuta jasno, vidljivo, čitljivo i na način propisan člankom 7. ovoga
Zakona

3\. uvjeti prodaje nisu istaknuti jasno, vidljivo i čitljivo (članak 8.
stavak 1. ovoga Zakona)

4\. prilikom odobravanja popusta za pojedine proizvode ili skupine
proizvoda trgovac nije istaknuo cijenu tijekom trajanja posebnog oblika
prodaje i najnižu cijenu koju je primjenjivao za isti proizvod u
razdoblju od 30 dana prije provođenja posebnog oblika prodaje (članak 8.
stavak 4. ovoga Zakona)

5\. tijekom trajanja posebnih oblika prodaje robe trgovac nije istaknuo
cijenu koju primjenjuje tijekom trajanja posebnog oblika prodaje i
najnižu cijenu koju je primjenjivao za istu robu u razdoblju od 30 dana
prije provođenja posebnog oblika prodaje (članak 19. stavak 4. ovoga
Zakona)

6\. trgovac u oglašavanju posebnog oblika prodaje ne istakne cijenu
tijekom trajanja posebnog oblika prodaje i najnižu cijenu koju je
primjenjivao za istu robu u razdoblju od 30 dana prije provođenja
posebnog oblika prodaje (članak 19. stavak 5. ovoga Zakona)

7\. tijekom trajanja posebnog oblika prodaje usluge unutar poslovnih
prostorija trgovac nije istaknuo cijenu koju primjenjuje tijekom
trajanja posebnog oblika prodaje i najnižu cijenu koju je trgovac
primjenjivao za istu uslugu tijekom razdoblja od 30 dana prije
provođenja posebnog oblika prodaje (članak 19. stavak 6. ovoga Zakona)

8\. postupa suprotno odredbama pravilnika iz članka 22. stavka 2. ovoga
Zakona

9\. prodaje robu koja ima grešku, a nije jasno, vidljivo i čitljivo
označio na robi ili na prodajnome mjestu da je riječ o prodaji robe s
greškom te upoznao potrošača u čemu se sastoji greška na robi (članak
23. ovoga Zakona)

10\. roba koja se prodaje po nižoj cijeni od cijene u redovnoj prodaji
jer joj uskoro istječe rok uporabe nema dodatno jasno, vidljivo i
čitljivo istaknut krajnji rok uporabe (članak 24. stavak 1. ovoga
Zakona).

\(2\) Nadležni inspektor trgovcu će rješenjem zabraniti obavljanje
poslovne prakse koja se u smislu članaka 34. do 40. i članka 70. stavka
3. ovoga Zakona smatra nepoštenom.

\(3\) Nadležni inspektor rješenjem će narediti trgovcu otklanjanje
utvrđene nepravilnosti, određujući rok u kojem se ta nepravilnost mora
ukloniti, ako tijekom inspekcijskog nadzora utvrdi da:

1\. se ne pridržava uvjeta prodaje (članak 8. stavak 2. ovoga Zakona)

2\. nije potrošaču obračunao ni isplatio kamate sukladno članku 14.
stavku 1. ovoga Zakona

3\. prilikom ispostavljanja računa za pružanje javnih usluga ne
primjenjuje obračun i cijene uređene posebnim propisima (članak 25.
stavak 2. ovoga Zakona)

4\. nije potrošača na jasan i razumljiv način obavijestio o ispravama iz
članka 46. stavka 1. točke 6. ovoga Zakona

5\. potrošaču nije ispunio ugovor u skladu s odredbama ugovora, ovoga
Zakona i propisa kojim se uređuju obveznopravni odnosi (članak 47.
stavak 1. ovoga Zakona)

6\. u slučaju robe s materijalnim nedostatkom, nije ispunio obvezu
sukladno odredbama propisa kojim se uređuju obveznopravni odnosi o
odgovornosti za materijalne nedostatke (članak 47. stavak 2. ovoga
Zakona)

7\. u slučaju robe za koju je dano jamstvo, nije ispunio obvezu sukladno
odredbama propisa kojim se uređuju obveznopravni odnosi o komercijalnom
jamstvu (članak 47. stavak 3. ovoga Zakona)

8\. nije na jasan i razumljiv način obavijestio potrošača o podacima iz
članka 60. stavka 1. ovoga Zakona prije nego što potrošač sklopi ugovor
izvan poslovnih prostorija ili ugovor na daljinu ili bude obvezan
odgovarajućom ponudom

9\. u razumnom roku prije sklapanja ugovora na daljinu o prodaji
financijskih usluga nije dostavio potrošačima prethodnu obavijest,
ugovorene odredbe i uvjete u pisanom obliku ili drugom, potrošaču
dostupnom, trajnom mediju ili prethodna obavijest ne sadrži sve podatke
koji su predviđeni člancima 88. do 92. ovoga Zakona

10\. pri oglašavanju postupa suprotno odredbama članka 105. ovoga Zakona

11\. potrošaču nije predao obavijest sukladno članku 106. ovoga Zakona

12\. nije obavijestio potrošača sukladno odredbi članka 106. stavaka 1.
i 3. te članka 107. stavaka 2. i 4. ovoga Zakona

13\. ugovor ne sadrži podatke sukladno članku 107. ovoga Zakona.

\(4\) Nadležni inspektor rješenjem će narediti pružatelju internetskog
tržišta otklanjanje utvrđene nepravilnosti, određujući rok u kojem se ta
nepravilnost mora ukloniti, ako tijekom inspekcijskog nadzora utvrdi da,
prije nego što potrošač sklopi ugovor na internetskom tržištu ili bude
obvezan odgovarajućom ponudom, nije obavijestio potrošača o podacima iz
članka 61. ovoga Zakona.

\(5\) Nadležni inspektor rješenjem će narediti trgovcu:

1\. vraćanje više naplaćenog iznosa oštećenom potrošaču ako utvrdi da se
nije pridržavao istaknute maloprodajne cijene (članak 7. stavak 7. ovoga
Zakona)

2\. vraćanje više naplaćenog iznosa oštećenom potrošaču ako utvrdi da se
ne pridržava uvjeta prodaje (članak 8. stavak 2. ovoga Zakona)

3\. vraćanje uplaćenog predujma uvećanog za zakonske zatezne kamate,
računajući od dana primitka predujma do dana isplate, što je moguće
prije, a najkasnije u roku od sedam dana od dana raskida ugovora (članak
14. stavak 2. ovoga Zakona)

4\. vraćanje novčanog iznosa oštećenom potrošaču ako utvrdi da je
naplatio izdavanje opomene (članak 16. stavak 1. ovoga Zakona)

5\. vraćanje više naplaćenog iznosa oštećenom potrošaču ako utvrdi da
nije primijenio obračun i cijenu uređenu posebnim propisom (članak 25.
stavak 2. ovoga Zakona)

6\. vraćanje dodatno naplaćenog novčanog iznosa oštećenom potrošaču bez
njegova izričitog pristanka vezano uz dodatna plaćanja (članak 51. ovoga
Zakona)

7\. vraćanje potrošaču uplaćenog iznosa na temelju ugovora, a ako je
potrebno, i plaćene troškove dostave, ako utvrdi da je potrošač
jednostrano raskinuo ugovor sklopljen izvan poslovnih prostorija ili na
daljinu, a trgovac mu nije vratio plaćeni iznos (članak 83. stavci 1. i
3. ovoga Zakona).

\(6\) Žalba izjavljena protiv rješenja iz ovoga članka ne odgađa
izvršenje rješenja, a o njoj odlučuje unutarnja ustrojstvena jedinica za
drugostupanjski upravni postupak u središnjem uredu Državnog
inspektorata.

\(7\) Rješenje iz stavka 1. ovoga članka nadležni inspektor neće
donositi ako su utvrđene nepravilnosti otklonjene tijekom inspekcijskog
nadzora odnosno do donošenja rješenja, što će nadležni inspektor
utvrditi i navesti u zapisniku o obavljenom inspekcijskom nadzoru.

Načelo oportuniteta

Članak 148.

\(1\) Nadležni inspektor neće podnijeti optužni prijedlog odnosno izdati
prekršajni nalog ako:

-- nadzirana pravna ili fizička osoba tijekom inspekcijskog nadzora
odnosno do donošenja rješenja otkloni nepravilnosti i nedostatke odnosno
posljedice tih nepravilnosti i nedostataka, utvrđenih u inspekcijskom
nadzoru, što će nadležni inspektor utvrditi u zapisniku

-- za utvrđene nepravilnosti doneseno je rješenje i nadzirana osoba
postupila je po izvršnom rješenju inspektora ili je postupila po
rješenju prije nego što je ono postalo izvršno

-- nadzirana osoba očitovanjem na zapisnik preuzme obvezu da u određenom
roku otkloni nepravilnosti i nedostatke utvrđene u inspekcijskom nadzoru
za koje nije propisana upravna mjera, a inspektor utvrdi da je počinjen
prekršaj.

\(2\) Radi ispunjenja obveze iz stavka 1. podstavka 3. ovoga članka
nadležni inspektor nadziranoj će osobi izdati pisanu naredbu u kojoj će
točno odrediti preuzetu obvezu i rok za izvršenje, ovisno o prirodi
preuzete obveze.

\(3\) Ako nadzirana osoba ne postupi na način opisan u stavku 1. ovoga
članka odnosno ne ispuni obvezu u određenom roku iz naredbe iz stavka 2.
ovoga članka, nadležni inspektor dužan je bez odgađanja, a najkasnije u
roku od 15 dana od dana završetka nadzora odnosno u roku od 15 dana od
isteka roka za ispunjenje obveze iz naredbe, podnijeti optužni prijedlog
za pokretanje prekršajnog postupka odnosno izdati prekršajni nalog.

\(4\) Iznimno od odredbi ovoga članka, nadležni inspektor dužan je bez
odgađanja, a najkasnije u roku od 15 dana od završetka inspekcijskog
nadzora, podnijeti optužni prijedlog za pokretanje prekršajnog postupka
odnosno izdati prekršajni nalog:

-- u svim slučajevima kada je propisana mjera zabrane, osim privremene
mjere zabrane iz članka 145. stavka 1. ovoga Zakona

-- u slučajevima utvrđenja prekršaja iz članka 149. stavka 1. točke 49.
i članka 150. ovoga Zakona

-- u svim slučajevima ponavljanja istog prekršaja u roku od godine dana.

### DIO SEDMI PREKRŠAJNE ODREDBE

Prekršaji

Članak 149.

\(1\) Novčanom kaznom u iznosu od 10.000,00 do 200.000,00 kuna kaznit će
se za prekršaj trgovac -- pravna osoba ako:

1\. ne označi proizvode sukladno članku 6. stavcima 1., 2. i 3. ovoga
Zakona

2\. jasno, vidljivo i čitljivo ne istakne iznos maloprodajne cijene i
cijene za jedinicu mjere proizvoda koje pruža (članak 7. stavak 1.)

3\. na proizvodu ili prodajnom mjestu, osim cijena iz članka 7.
stavka 1. ovoga Zakona, istakne druge cijene, osim u slučajevima iz
članka 8. stavka 4. i glave II. dijela drugog ovoga Zakona (članak 7.
stavak 2.)

4\. kod proizvoda u rasutom stanju ne istakne cijenu za jedinicu mjere
na prodajnom mjestu proizvoda (članak 7. stavak 4.)

5\. se ne pridržava istaknute maloprodajne cijene (članak 7. stavak 7.)

6\. pri oglašavanju u kojem se navodi maloprodajna cijena proizvoda ne
navede i cijenu za jedinicu mjere (članak 7. stavak 8.)

7\. uvjete prodaje ne istakne jasno, vidljivo i čitljivo (članak 8.
stavak 1.)

8\. se ne pridržava uvjeta prodaje (članak 8. stavak 2.)

9\. prilikom odobravanja popusta za pojedine proizvode ili skupine
proizvoda nije istaknuo cijenu sukladno članku 19. ovoga Zakona (članak
8. stavak 4.)

10\. ne omogući provjeru ispravnosti zaračunatog iznosa u odnosu na
kupljene proizvode (članak 9. stavak 1.)

11\. naplati ispostavljanje računa (članak 9. stavak 2.)

12\. ne omogući podnošenje pisanog prigovora sukladno članku 10.
stavku 1. ovoga Zakona

13\. vidljivo i čitljivo ne istakne obavijest o načinu podnošenja
pisanog prigovora iz članka 10. stavaka 1. i 2. ovoga Zakona u poslovnim
prostorijama i na mrežnoj stranici, ako je uspostavljena (članak 10.
stavak 4.)

14\. na računu ispostavljenom za javnu uslugu vidljivo ne istakne
obavijest o načinu podnošenja pisanog prigovora (članak 10. stavak 5.)

15\. u pisanom obliku ne odgovori na zaprimljeni pisani prigovor
potrošača iz članka 10. ovoga Zakona najkasnije u roku od 15 dana od
dana zaprimljenog prigovora, jasno se izjašnjavajući prihvaća li
osnovanost prigovora potrošača (članak 10. stavak 6.)

16\. ne vodi i ne čuva evidenciju pisanih prigovora potrošača iz članka
10. stavaka 1. i 2. ovoga Zakona na trajnom mediju godinu dana od dana
primitka pisanog prigovora potrošača (članak 10. stavak 7.)

17\. upućuje pozive i/ili poruke putem telefona u okviru promidžbe i/ili
prodaje potrošačima koji su se upisali u registar iz članka 12. ovoga
Zakona

18\. ne ispostavi ponudu na papiru ili drugom trajnom mediju s opisom
radova te potrebnog materijala i dijelova za popravak za usluge
popravaka i održavanja proizvoda ako je vrijednost usluge veća od 500,00
kuna (članak 13. stavak 1.)

19\. ne postupi sukladno članku 51. ovoga Zakona ako se tijekom popravka
pojavi potreba za dodatnim radovima i ugradnjom dodatnih dijelova
(članak 13. stavak 2.)

20\. nije potrošaču obračunao ni isplatio kamate sukladno članku 14.
stavku 1. ovoga Zakona

21\. nije potrošaču vratio iznos uplaćenog predujma uvećanog za zakonske
zatezne kamate, računajući od dana primitka predujma do dana isplate,
što je moguće prije, a najkasnije u roku od sedam dana od dana raskida
ugovora (članak 14. stavak 2.)

22\. potrošaču ne prizna da je račun plaćen sukladno odredbama članka
15. ovoga Zakona

23\. potrošaču naplati izdavanje opomene radi naplate neplaćenih
dospjelih novčanih tražbina (članak 16. stavak 1.)

24\. na računu za javnu uslugu ne istakne iznos neplaćenih dospjelih
novčanih tražbina za prethodna razdoblja (članak 16. stavak 2.)

25\. pokrene postupak prisilne naplate prije okončanja sudskog ili
izvansudskog postupka glede osporenih neplaćenih dospjelih novčanih
tražbina (članak 16. stavak 3.)

26\. ambalaža dovodi potrošača u zabludu glede mase i veličine proizvoda
te ako nije sukladna posebnim zahtjevima za ambalažu (članak 17. stavak
1.)

27\. ne istakne jasno, vidljivo i čitljivo cijenu robe i usluge
zamatanja (članak 17. stavak 2.)

28\. na zahtjev potrošača ne zadrži ambalažu prodanog proizvoda (članak
17. stavak 3.)

29\. ostavlja oglasne poruke i materijale u ili na poštanskim
sandučićima te na ili ispred kućnih vrata potrošača ako je takva zabrana
na njima jasno napisana (članak 18. stavak 1.)

30\. tijekom trajanja posebnog oblika prodaje proizvode prodaje po
cijeni koja nije niža od cijene tih proizvoda u redovnoj prodaji (članak
19. stavak 1.)

31\. tijekom trajanja posebnog oblika prodaje robe nije istaknuo cijenu
sukladno članku 19. stavcima 4. i 5. ovoga Zakona tijekom trajanja
posebnog oblika prodaje i najnižu cijenu koju je primjenjivao za istu
robu u razdoblju od 30 dana prije provođenja posebnog oblika prodaje

32\. tijekom trajanja posebnog oblika prodaje usluga unutar poslovnih
prostorija nije istaknuo cijenu koju primjenjuje tijekom trajanja
posebnog oblika prodaje i najnižu cijenu koju je primjenjivao za istu
uslugu tijekom razdoblja od 30 dana prije provođenja posebnog oblika
prodaje (članak 19. stavak 6.)

33\. u slučaju prodaje robe po nižoj cijeni oglašavajući rasprodaju
postupi suprotno odredbama članka 21. ovoga Zakona

34\. postupa suprotno odredbama pravilnika iz članka 22. stavka 2. ovoga
Zakona

35\. nije jasno, vidljivo i čitljivo označio na robi ili na prodajnom
mjestu da je riječ o prodaji robe s greškom niti je upoznao potrošača u
čemu se sastoji greška na robi (članak 23.)

36\. za robu kojoj istječe rok uporabe nije dodatno jasno, vidljivo i
čitljivo istaknuo krajnji rok uporabe (članak 24.)

37\. ne primjenjuje obračun i cijene uređene posebnim propisima (članak
25. stavak 2.)

38\. naplati uslugu očitanja mjernih uređaja, osim u slučajevima koji su
određeni posebnim propisom (članak 25. stavak 3.)

39\. ne omogući potrošaču upoznavanje unaprijed sa svojim općim uvjetima
poslovanja te uvjetima korištenja javnih usluga i javno ih ne objavi na
svojim mrežnim stanicama (članak 25. stavak 4.)

40\. pisanim putem ne obavijesti potrošača o svakoj promjeni svojih
općih uvjeta poslovanja i uvjeta korištenja javnih usluga (članak 25.
stavak 5.)

41\. ne osnuje povjerenstvo za reklamacije potrošača ili u sastavu
povjerenstva nema predstavnika udruga za zaštitu potrošača (članak 26.
stavak 5.)

42\. ne omogući podnošenje reklamacije iz članka 27. stavka 1. ovoga
Zakona na način uređen u članku 27. stavku 2. ovoga Zakona

43\. jasno, vidljivo i čitljivo ne istakne obavijest o načinu podnošenja
reklamacije iz članka 27. stavka 1. ovoga Zakona u svojim poslovnim
prostorijama i na mrežnoj stranici, ako je uspostavljena (članak 27.
stavak 4.)

44\. povjerenstvo za reklamacije potrošača ne odgovori pisanim putem na
zaprimljenu reklamaciju u roku od 30 dana od dana zaprimanja reklamacije
(članak 27. stavak 5.)

45\. ne omogući priključak na distribucijsku mrežu i uporabu priključka
i mreže te pružanje usluga pod nediskriminirajućim, unaprijed poznatim i
ugovorenim uvjetima (članak 28.)

46\. obustavi pružanje javne usluge prije okončanja navedenoga sudskog
ili izvansudskog postupka, ako se račun trgovca osporava u sudskom ili
izvansudskom postupku, a potrošač uredno podmiruje sve sljedeće nesporne
račune (članak 29. stavak 1.)

47\. ponovno, bez naknade, ne započne i ne nastavi pružati uslugu
potrošaču do okončanja sudskog ili izvansudskog postupka ako je
obustavio pružanje usluge prije nego što je od nadležnog tijela ili
osobe obaviješten o pokrenutom sudskom ili izvansudskom postupku, osim
ako je potrošač raskinuo ugovor s trgovcem koji pruža javnu uslugu
(članak 29. stavak 2.)

48\. obustavi pružanje javne usluge radi pokretanja postupka prisilne
naplate (članak 29. stavak 3.)

49\. se koristi praksom koja je nepoštena u smislu članaka 34. do 40.
ovoga Zakona

50\. potrošaču nije na jasan i razumljiv način pružio informacije iz
članka 46. stavka 1. ovoga Zakona

51\. potrošaču nije ispunio ugovor u skladu s odredbama ugovora, ovoga
Zakona i propisa kojim se uređuju obveznopravni odnosi (članak 47.
stavak 1.)

52\. u slučaju robe s materijalnim nedostatkom, nije ispunio obvezu
sukladno odredbama propisa kojim se uređuju obveznopravni odnosi o
odgovornosti za materijalne nedostatke stvari (članak 47. stavak 2.)

53\. u slučaju robe za koju je dano jamstvo, nije ispunio obvezu
sukladno odredbama propisa kojim se uređuju obveznopravni odnosi o
komercijalnom jamstvu (članak 47. stavak 3.)

54\. nije ispunio ugovor sukladno članku 48. stavku 1. ovoga Zakona

55\. pisanim putem ne obavijesti potrošača da nije ispunio ugovor
(članak 48. stavak 2.)

56\. ne zatraži izričit pristanak potrošača za bilo koje dodatno
plaćanje koje bi potrošač bio dužan izvršiti osim iznosa koji je
ugovoren kao protučinidba za glavnu činidbu trgovca prije nego što
potrošač sklopi ugovor ili bude obvezan odgovarajućom ponudom (članak
51. stavak 1.)

57\. je uspostavio telefonsku liniju kako bi ga potrošači mogli
telefonski kontaktirati u vezi sa sklopljenim ugovorom, a pozivi se
naplaćuju po tarifi koja je viša od one za komunikaciju uobičajenom
fiksnom geografskom linijom ili mobilnom linijom (članak 52.)

58\. je s potrošačem sklopio ugovor čije odredbe sadrže nepoštenu
ugovornu odredbu ili više njih iz članka 53. stavka 1. ovoga Zakona, što
je utvrđeno pravomoćnom sudskom presudom (članak 55. stavak 1.)

59\. nije na jasan i razumljiv način obavijestio potrošača o podacima iz
članka 60. stavka 1. ovoga Zakona prije nego što potrošač sklopi ugovor
izvan poslovnih prostorija ili ugovor na daljinu ili bude obvezan
odgovarajućom ponudom

60\. nije na jasan i razumljiv način koji je primjeren sredstvima
komunikacije na daljinu obavijestio potrošača o podacima iz članka 61.
ovoga Zakona prije nego što potrošač sklopi ugovor na internetskom
tržištu ili bude obvezan odgovarajućom ponudom

61\. ne preda potrošaču obavijest iz članka 60. ovoga Zakona na papiru
ili, uz suglasnost potrošača, na drugom trajnom mediju te ako obavijest
nije čitljiva i napisana jednostavnim i razumljivim jezikom (članak 66.)

62\. ne dostavi potrošaču primjerak ugovora ili pisanu potvrdu usmeno
sklopljenog ugovora na papiru ili, uz suglasnost potrošača, na drugom
trajnom mediju (članak 67. stavak 1.)

63\. nije dao potrošaču obavijesti sukladno članku 69. stavku 1. ovoga
Zakona

64\. nije potrošaču dostavio poziv iz članka 70. stavka 1. ovoga Zakona
na papiru ili, uz suglasnost potrošača, na drugom trajnom mediju (članak
70. stavak 2.)

65\. provodi nezatražene posjete potrošačevu domu suprotno članku 71.
stavcima 1. do 5. ovoga Zakona

66\. u slučaju sklapanja ugovora na daljinu obavijest iz članka 60.
stavka 1. ovoga Zakona nije prilagođena sredstvu daljinske komunikacije
koje se koristi te nije priopćena jednostavnim i razumljivim jezikom i
nije čitljiva ako se daje na trajnom mediju (članak 72. stavak 1.)

67\. ne dostavi potrošaču ponudu na trajnom mediju na način kojim će
nedvojbeno biti moguće utvrditi trenutak zaprimanja ponude (članak 73.
stavak 1.)

68\. nije jasno i vidljivo istaknuo podatke iz članka 60. stavka 1.
točaka 1., 5., 17. i 18. i stavaka 3. do 5. ovoga Zakona prije nego što
potrošač izvrši narudžbu elektroničkim putem (članak 74. stavak 1.)

69\. nije omogućio potrošaču da u trenutku izvršenja narudžbe jasno
izjavi da je upoznat s tim da narudžba uključuje obvezu plaćanja odnosno
nije omogućio potrošaču aktivno polje na ekranu ili sličnu funkciju koja
ga upozorava da je to narudžba s obvezom plaćanja (članak 74. stavci 2.
i 3.)

70\. nije na mrežnim stranicama naznačio postoje li ograničenja u
dostavi te koja su sredstva plaćanja prihvaćena (članak 75.)

71\. u razumnom roku nakon sklapanja ugovora na daljinu, a najkasnije u
trenutku isporuke robe ili početka izvršavanja usluge nije dostavio
potrošaču potvrdu o sklopljenom ugovoru na trajnom mediju (članak 76.
stavak 1.)

72\. nije, bez odgađanja, u slučaju iz članka 81. stavka 2. ovoga
Zakona, dostavio potrošaču potvrdu o primitku izjave o raskidu na
trajnom mediju (članak 81. stavak 3.)

73\. nije izvršio potrošaču povrat plaćenog iznosa sukladno članku 83.
stavku 1. ovoga Zakona

74\. nije izvršio potrošaču povrat plaćenog iznosa sukladno članku 83.
stavku 3. ovoga Zakona

75\. ne raskine bilo koji povezani ugovor u slučaju raskida ugovora
sklopljenog izvan poslovnih prostorija ili ugovora sklopljenog na
daljinu (članak 85.)

76\. potrošaču ne uputi prethodnu obavijest ili ako je prethodna
obavijest upućena nepravodobno (članak 88. stavak 1.)

77\. prethodna obavijest ne sadržava podatke propisane člancima 89. do
92. ovoga Zakona (članak 88. stavak 2.)

78\. ne vrati potrošaču sve što je na temelju ugovora od njega primio,
umanjeno za iznos koji je ovlašten naplatiti od potrošača, najkasnije u
roku od 30 dana od dana zaprimanja obavijesti o raskidu ugovora (članak
98. stavak 7.)

79\. ugovor o pravu na vremenski ograničenu uporabu (timeshare), ugovor
o dugotrajnom turističkom proizvodu, ugovor o ponovnoj prodaji i ugovor
o zamjeni nije sklopljen u pisanom obliku, na papiru ili drugom trajnom
mediju (članak 104. stavak 1.)

80\. ugovor o pravu na vremenski ograničenu uporabu (timeshare), ugovor
o dugotrajnom turističkom proizvodu, ugovor o ponovnoj prodaji i ugovor
o zamjeni nije sastavljen na službenom jeziku ili jednom od službenih
jezika države u kojoj potrošač boravi ili čiji je državljanin, po
njegovu izboru, s tim da ako potrošač boravi u nekoj državi članici
Europske unije ili je državljanin neke države članice Europske unije,
može izabrati službeni jezik te države jedino ako je to ujedno službeni
jezik Europske unije (članak 104. stavak 2.)

81\. potrošač boravi u Republici Hrvatskoj ili ako trgovac obavlja svoju
prodajnu djelatnost na području Republike Hrvatske, a ugovor o pravu na
vremenski ograničenu uporabu (timeshare), ugovor o dugotrajnom
turističkom proizvodu, ugovor o ponovnoj prodaji i ugovor o zamjeni nije
sastavljen na hrvatskom jeziku (članak 104. stavak 3.)

82\. se ugovor o pravu na vremenski ograničenu uporabu (timeshare)
odnosi na određenu nekretninu, ne dostavi potrošaču ovjereni prijevod
ugovora na službeni jezik ili jedan od službenih jezika države u kojoj
se nekretnina nalazi, s tim da ako se nekretnina nalazi u nekoj državi
članici Europske unije, ugovor mora biti preveden na službeni jezik ili
jedan od službenih jezika te države koji je ujedno i službeni jezik
Europske unije (članak 104. stavak 4.)

83\. potrošaču ne uruči najmanje dva primjerka ugovora o pravu na
vremenski ograničenu uporabu (timeshare), ugovora o dugotrajnom
turističkom proizvodu, ugovora o ponovnoj prodaji i ugovora o zamjeni
(članak 104. stavak 6.)

84\. u svakom oglasu koji se odnosi na ugovor o pravu na vremenski
ograničenu uporabu (timeshare), ugovor o dugotrajnom turističkom
proizvodu, ugovor o ponovnoj prodaji i ugovor o zamjeni nije jasno
naznačeno pravo dobivanja prethodne obavijesti iz članka 106. ovoga
Zakona, kao i mjesto na kojem se ta obavijest može dobiti (članak 105.
stavak 1.)

85\. se sklapanje ugovora o pravu na vremenski ograničenu uporabu
(timeshare), ugovora o dugotrajnom turističkom proizvodu, ugovora o
ponovnoj prodaji i ugovora o zamjeni potrošaču nudi osobno, na
promotivnom ili prodajnom događanju, a trgovac u pozivu jasno ne navede
komercijalnu svrhu i prirodu događanja (članak 105. stavak 2.)

86\. obavijest iz članka 105. stavka 1. ovoga Zakona nije dostupna
tijekom čitavog trajanja događanja iz članka 105. stavka 2. ovoga Zakona
(članak 105. stavak 3.)

87\. vremenski ograničenu uporabu (timeshare) i dugotrajni turistički
proizvod oglašava i/ili nudi na tržištu kao ulaganje (članak 105. stavak
4.)

88\. potrošaču na jasan i razumljiv način ne pruži točnu i potpunu
obavijest o ugovoru o pravu na vremenski ograničenu uporabu (timeshare),
ugovoru o dugotrajnom turističkom proizvodu, ugovoru o ponovnoj prodaji
i ugovoru o zamjeni, putem standardnog informacijskog obrasca u razumnom
roku prije prihvaćanja ponude ili sklapanja ugovora (članak 106. stavak
1.)

89\. obavijest iz članka 106. stavka 1. ovoga Zakona nije potrošaču
besplatno stavljena na raspolaganje (članak 106. stavak 2.)

90\. obavijest iz članka 106. stavka 1. ovoga Zakona nije sastavljena
sukladno članku 106. stavku 3. ovoga Zakona

91\. ne obavijesti potrošača pisanim putem, na papiru ili drugom trajnom
mediju, prije sklapanja ugovora, o izmjenama svakog podatka navedenog u
prethodnoj obavijesti ili u ugovoru te izmjene nije izričito naveo
(članak 107. stavak 2.)

92\. potrošač prije sklapanja ugovora nije izričito upozoren na
postojanje prava na jednostrani raskid ugovora iz članka 108. ovoga
Zakona, dužinu roka za taj raskid, kao i na zabranu plaćanja unaprijed
za vrijeme trajanja tog roka za raskid (članak 107. stavak 4.)

93\. potrošaču dostavi ugovor koji ne sadrži zaseban obrazac za
jednostrani raskid ugovora iz članka 108. ovoga Zakona (članak 107.
stavak 5.)

94\. zahtijeva od potrošača naknadu troškova i/ili plaćanje vrijednosti
usluge koja mu je na temelju ugovora bila ispunjena prije nego što je
iskoristio svoje pravo na jednostrani raskid ugovora iz članka 108.
ovoga Zakona (članak 109. stavak 1.)

95\. tereti potrošača za štetu koja nastane zbog toga što je potrošač
iskoristio svoje pravo na jednostrani raskid ugovora iz članka 108.
ovoga Zakona (članak 109. stavak 2.)

96\. prije isteka roka za jednostrani raskid ugovora iz članka 108.
ovoga Zakona od potrošača zahtijeva bilo kakvo plaćanje unaprijed,
davanje jamstava, rezervaciju novca na računu, izričito priznanje duga
ili izvršenje bilo koje druge financijske transakcije u vezi s ugovorom
o pravu na vremenski ograničenu uporabu (timeshare), ugovorom o
dugotrajnom turističkom proizvodu te ugovorom o zamjeni (članak 110.
stavak 1.)

97\. zahtijeva od potrošača bilo kakvo plaćanje unaprijed, davanje
jamstava, rezervaciju novca na računu, izričito priznanje duga ili
izvršenje bilo koje druge financijske transakcije prije nego što ponovna
prodaja prava bude izvršena odnosno ugovor o ponovnoj prodaji prestane
na neki drugi način (članak 110. stavak 2.)

98\. zahtijeva bilo kakvo plaćanje na temelju ugovora o dugotrajnom
turističkom proizvodu koje nije utemeljeno na planu obročne otplate
(članak 111. stavak 2.)

99\. ne uputi potrošaču pisani zahtjev za plaćanje, na papiru ili drugom
trajnom mediju, najkasnije 14 dana prije datuma dospijeća pojedinog
obroka za svako plaćanje na temelju ugovora o dugotrajnom turističkom
proizvodu (članak 111. stavak 4.)

100\. zahtijeva od potrošača, od drugog obroka nadalje, plaćanje bilo
kakve naknade ili kazne ako potrošač raskine ugovor o dugotrajnom
turističkom proizvodu (članak 111. stavak 5.)

101\. u slučaju jednostranog raskida ugovora o vremenski ograničenoj
uporabi (timeshare) i ugovora o dugotrajnom turističkom proizvodu
zahtijeva od potrošača bilo kakvu naknadu kod raskida povezanog ugovora
o zamjeni ili bilo kojeg drugog povezanog ugovora ili ugovora o kreditu
(članak 112. stavci 1. i 3.)

102\. potrošaču ne vrati sve što je na temelju povezanog ugovora primio
od njega, on ili treća osoba s kojom je potrošač sklopio povezani
ugovor, i to u roku od 30 dana od dana kada je trgovac primio obavijest
iz članka 108. ovoga Zakona (članak 112. stavak 6.)

103\. nije postupio sukladno obvezi iz članka 143. stavka 2. ovoga
Zakona.

\(2\) Za prekršaje iz stavka 1. ovoga članka kaznit će se i odgovorna
osoba u pravnoj osobi novčanom kaznom u iznosu od 10.000,00 do 15.000,00
kuna.

\(3\) Za prekršaje iz stavka 1. ovoga članka kaznit će se trgovac --
fizička osoba novčanom kaznom u iznosu od 5000,00 do 15.000,00 kuna.

Prekršaji kojima je nanesena šteta kolektivnim interesima i pravima
potrošača

Članak 150.

\(1\) Za prekršaj iz članka 149. stavka 1. točaka 49. i 50., 54. do 63.
i 65. do 75.

\(2\) ovoga Zakona, a:

1\. kojim je nanesena, kojim se nanosi ili će vjerojatno biti nanesena
šteta

2\. kolektivnim interesima i pravima potrošača koji borave u najmanje
dvjema državama članicama Unije koje nisu država članica u kojoj:

\(a\) je činjenje ili propuštanje nastalo ili se dogodilo

\(b\) trgovac odgovoran za činjenje ili propuštanje ima sjedište ili

\(c\) se nalaze dokazi ili imovina trgovca koji su povezani s činjenjem
ili propuštanjem

2\. kojima je nanesena, kojima se nanosi ili će vjerojatno biti nanesena
šteta kolektivnim interesima i pravima potrošača i koja imaju zajedničke
značajke, uključujući istu nezakonitu praksu, povredu istog interesa i
do kojih dolazi istodobno, a počinio ih je isti trgovac u najmanje trima
državama članicama kaznit će se trgovac -- pravna osoba novčanom kaznom
u iznosu od 0,5 do 4 % ukupnog prometa počinitelja prekršaja ostvarenog
u godini počinjenja prekršaja, a koji je utvrđen službenim financijskim
izvješćima za tu godinu izrađenim sukladno propisima kojima se uređuje
računovodstvo, a ako izvješća za tu godinu nema, uzet će se posljednje
dostupno službeno godišnje financijsko izvješće izrađeno sukladno
propisima kojima se uređuje računovodstvo. Ako podaci o financijskim
izvješćima nisu dostupni, počinitelj može biti kažnjen novčanom kaznom u
iznosu od 1.000.000,00 do 15.000.000,00 kuna.

\(2\) Za prekršaj iz članka 149. stavka 1. točaka 49. i 50., 54. do 63.
i 65. do 75. ovoga Zakona, a kojim je nanesena, kojim se nanosi ili će
vjerojatno biti nanesena šteta kolektivnim interesima i pravima
potrošača u najmanje dvjema trećinama država članica koje zajedno čine
najmanje dvije trećine stanovništva Unije kaznit će se trgovac -- pravna
osoba novčanom kaznom u iznosu od 2 do 5 % ukupnog prometa počinitelja
prekršaja ostvarenog u godini počinjenja prekršaja, a koji je utvrđen
službenim financijskim izvješćima za tu godinu izrađenim sukladno
propisima kojima se uređuje računovodstvo, a ako izvješća za tu godinu
nema, uzet će se posljednje dostupno službeno godišnje financijsko
izvješće izrađeno sukladno propisima kojima se uređuje računovodstvo.
Ako podaci o financijskim izvješćima nisu dostupni, počinitelj može biti
kažnjen novčanom kaznom u iznosu od 5.000.000,00 do 15.000.000,00 kuna.

\(3\) Odgovorna osoba u pravnoj osobi kaznit će se za prekršaje iz
članka 149. stavka 1. točaka 49. i 50., 54. do 63. i 65. do 75. ovoga
Zakona:

1\. koji su počinjeni na način opisan u stavku 1. ovoga članka novčanom
kaznom u iznosu od 15.000,00 do 50.000,00 kuna

2\. koji su počinjeni na način opisan u stavku 2. ovoga članka novčanom
kaznom u iznosu od 50.000,00 do 150.000,00 kuna.

\(4\) Trgovac -- fizička osoba kaznit će se za prekršaje iz članka 149.
stavka 1. točaka 49. i 50., 54. do 63. i 65. do 75. ovoga Zakona:

1\. koji su počinjeni na način opisan u stavku 1. ovoga članka novčanom
kaznom u iznosu od 0,1 do 4 % ukupnog prometa počinitelja prekršaja
ostvarenog u godini počinjenja prekršaja, a koji je utvrđen službenim
financijskim izvješćima za tu godinu izrađenim sukladno propisima kojima
se uređuje računovodstvo, a ako izvješća za tu godinu nema, uzet će se
posljednje dostupno službeno godišnje financijsko izvješće izrađeno
sukladno propisima kojima se uređuje računovodstvo. Ako podaci o
financijskim izvješćima nisu dostupni, počinitelj može biti kažnjen
novčanom kaznom u iznosu od 15.000,00 do 15.000.000,00 kuna

2\. koji su počinjeni na način opisan u stavku 2. ovoga članka novčanom
kaznom u iznosu od 1 do 4 % ukupnog prometa počinitelja prekršaja
ostvarenog u godini počinjenja prekršaja, a koji je utvrđen službenim
financijskim izvješćima za tu godinu izrađenim sukladno propisima kojima
se uređuje računovodstvo, a ako izvješća za tu godinu nema, uzet će se
posljednje dostupno službeno godišnje financijsko izvješće izrađeno
sukladno propisima kojima se uređuje računovodstvo. Ako podaci o
financijskim izvješćima nisu dostupni, počinitelj može biti kažnjen
novčanom kaznom u iznosu od 50.000,00 do 15.000.000,00 kuna.

Prekršaj odgovorne osobe u pravnoj osobi s javnim ovlastima ili jedinici
lokalne samouprave

Članak 151.

Novčanom kaznom u iznosu od 10.000,00 do 15.000,00 kuna kaznit će se za
prekršaj odgovorna osoba u javnopravnom tijelu ili jedinici lokalne
samouprave ako:

1\. javnopravno tijelo koje obavlja regulatorne poslove u pogledu javnih
usluga iz članka 25. stavka 1. ovoga Zakona ne osnuje savjetodavno
tijelo u čijem sastavu mora biti i predstavnik udruge za zaštitu
potrošača i ako donosi odluke bez mišljenja savjetodavnog tijela ili ih
donosi na netransparentan, neobjektivan i diskriminirajući način (članak
26. stavak 1.)

2\. jedinica lokalne samouprave koja odlučuje o pravima i obvezama
potrošača -- korisnika javnih usluga iz članka 25. stavka 1. ovoga
Zakona ne osnuje savjetodavno tijelo u čijem sastavu mora biti i
predstavnik udruge za zaštitu potrošača, ako djeluje i ima sjedište na
području jedinice područne (regionalne) samouprave na čijem se području
nalazi jedinica lokalne samouprave iz članka 26. stavka 2. ovoga Zakona
i ako donosi odluke bez mišljenja savjetodavnog tijela ili ih donosi na
netransparentan, neobjektivan i diskriminirajući način (članak 26.
stavci 2. i 3.)

3\. jedinica lokalne samouprave ne osigura prostor za obavljanje poslova
savjetovanja potrošača iz Nacionalnog programa zaštite potrošača
udrugama ili drugim fizičkim ili pravnim osobama za zaštitu potrošača
koji su odabrani temeljem javnog natječaja iz članka 139. stavka 2.
ovoga Zakona tijekom provedbe istog (članak 139. stavak 4.).

Prekršaj trgovca -- operatora elektroničkih komunikacija

Članak 152.

Novčanom kaznom u iznosu od 10.000,00 do 100.000,00 kuna kaznit će se za
prekršaj trgovac -- operator elektroničkih komunikacija ako obavlja upis
i/ili ispis iz registra suprotno odredbama pravilnika iz članka 12.
ovoga Zakona.

Pravilo o izboru vrste i mjere kazne

Članak 153.

Određujući vrstu i mjeru kazne koju će primijeniti, sud će uzeti u obzir
sve okolnosti koje utječu da kazna po vrsti i mjeri bude lakša ili teža
(olakotne i otegotne okolnosti) kao što su:

-- narav povrede

-- težina povrede

-- opseg i trajanje povrede

-- svaka radnja koju je trgovac poduzeo kako bi ublažio ili popravio
štetu koju su potrošači pretrpjeli

-- ranije utvrđene povrede trgovca

-- financijska dobit koju je ostvario ili gubici koje je izbjegao zbog
povrede prava potrošača, ako su ti podaci dostupni i

-- sankcije izrečene za istu povredu u drugim državama članicama u
prekograničnim slučajevima ako su informacije o takvim sankcijama
dostupne putem mehanizma uzajamne pomoći uspostavljenog Uredbom (EU)
2017/2394 Europskog parlamenta i Vijeća od 12. prosinca 2017. o suradnji
između nacionalnih tijela odgovornih za izvršavanje propisâ o zaštiti
potrošača i o stavljanju izvan snage Uredbe (EZ) br. 2006/2004 (Tekst
značajan za EGP) (SL L 345, 27. 12. 2017.).

### DIO OSMI PRIJELAZNE I ZAVRŠNE ODREDBE

Članak 154.

\(1\) Vlada Republike Hrvatske donijet će odluku iz članka 115. stavka
5. ovoga Zakona u roku od 90 dana od dana stupanja na snagu ovoga
Zakona.

\(2\) Vlada Republike Hrvatske donijet će odluku o osnivanju Nacionalnog
vijeća za zaštitu potrošača iz članka 132. stavka 1. ovoga Zakona u roku
od 90 dana od dana stupanja na snagu ovoga Zakona.

\(3\) Vlada Republike Hrvatske donijet će odluku iz članka 137. stavka
2. ovoga Zakona do 31. prosinca 2024.

Članak 155.

Ministar nadležan za područje zaštite potrošača donijet će pravilnike iz
članka 7. stavka 9., članka 12. stavka 4., članka 22. stavka 2., članka
81. stavka 6., članka 106. stavka 4. i članka 107. stavka 7. ovoga
Zakona u roku od 90 dana od dana stupanja na snagu ovoga Zakona.

Članak 156.

\(1\) Hrvatska gospodarska komora dužna je u roku od šest mjeseci od
dana stupanja na snagu ovoga Zakona uskladiti s odredbama ovoga Zakona
Pravilnik o Sudu časti pri Hrvatskoj gospodarskoj komori (»Narodne
novine«, br. 67/20.).

\(2\) Hrvatska obrtnička komora dužna je u roku od šest mjeseci od dana
stupanja na snagu ovoga Zakona uskladiti s odredbama ovoga Zakona
Pravilnik Suda časti Hrvatske obrtničke komore (»Narodne novine«, br.
22/17.).

Članak 157.

Postupci pokrenuti do dana stupanja na snagu ovoga Zakona dovršit će se
prema odredbama Zakona o zaštiti potrošača (»Narodne novine«, br.
41/14., 110/15. i 14/19.) ili ovoga Zakona, ovisno o tome koji je blaži
za počinitelja.

Članak 158.

Do dana stupanja na snagu propisa i drugih akata iz članaka 154. i 155.
ovoga Zakona ostaju na snazi podzakonski propisi i drugi akti doneseni
na temelju Zakona o zaštiti potrošača (»Narodne novine«, br. 41/14.,
110/15. i 14/19.):

1\. Odluka o određivanju tijela i osoba ovlaštenih za pokretanje
postupka za zaštitu kolektivnih interesa potrošača (»Narodne novine«,
br. 105/14.)

2\. Odluka o osnivanju Nacionalnog vijeća za zaštitu potrošača (»Narodne
novine«, br. 57/19.)

3\. Pravilnik o načinu isticanja maloprodajne cijene i cijene za
jedinicu mjere proizvoda i usluga (»Narodne novine«, br. 66/14. i
16/15.)

4\. Pravilnik o sadržaju i obliku obavijesti o pravu potrošača na
jednostrani raskid ugovora o vremenski ograničenoj uporabi (timeshare),
dugotrajnom turističkom proizvodu, ponovnoj prodaji i zamjeni (»Narodne
novine«, br. 66/14.)

5\. Pravilnik o sadržaju i obliku obavijesti o ugovoru o vremenski
ograničenoj uporabi (timeshare), dugotrajnom turističkom proizvodu,
ponovnoj prodaji i zamjeni (»Narodne novine«, br. 66/14.)

6\. Pravilnik o sadržaju i obliku obavijesti o pravu potrošača na
jednostrani raskid ugovora sklopljenih na daljinu i ugovora sklopljenih
izvan poslovnih prostorija (»Narodne novine«, br. 72/14.)

7\. Pravilnik o uvjetima i načinu provođenja sezonskog sniženja
(»Narodne novine«, br. 135/15.)

8\. Pravilnik o Registru »Ne zovi« (»Narodne novine«, br. 47/16.)

9\. Nacionalni program zaštite potrošača za razdoblje od 2021. do 2024.
godine (»Narodne novine«, br. 29/21.).

Članak 159.

Danom stupanja na snagu ovoga Zakona prestaje važiti [Zakon o zaštiti
potrošača](https://www.zakon.hr/z/3091/Zakon-o-za%C5%A1titi-potro%C5%A1a%C4%8Da-2019-2022)
(»Narodne novine«, br. 41/14., 110/15. i 14/19.).

Članak 160.

Ovaj Zakon objavit će se u »Narodnim novinama«, a stupa na snagu 28.
svibnja 2022.

Prijelazne i završne odredbe iz Zakona o predstavničkim tužbama za
zaštitu kolektivnih interesa i prava potrošača NN 59/23

Članak 37.

Danom stupanja na snagu ovoga Zakona prestaju važiti članci 114. do 130.
[Zakona o zaštiti
potrošača](https://www.zakon.hr/z/193/Zakon-o-za%C5%A1titi-potro%C5%A1a%C4%8Da)
(»Narodne novine«, br. 19/22.).

Članak 38.

Ovaj Zakon objavit će se u »Narodnim novinama«, a stupa na snagu 25.
lipnja 2023.
