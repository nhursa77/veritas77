**OBITELJSKI ZAKON**

[PRVI DIO UVODNE ODREDBE
[2](#prvi-dio-uvodne-odredbe)](#prvi-dio-uvodne-odredbe)

[DRUGI DIO BRAK [3](#drugi-dio-brak)](#drugi-dio-brak)

[I. SKLAPANJE BRAKA [3](#i.-sklapanje-braka)](#i.-sklapanje-braka)

[1. SKLAPANJE BRAKA U GRAĐANSKOM OBLIKU
[3](#sklapanje-braka-u-građanskom-obliku)](#sklapanje-braka-u-građanskom-obliku)

[2. SKLAPANJE BRAKA U VJERSKOM OBLIKU S GRAĐANSKOPRAVNIM UČINCIMA
[5](#sklapanje-braka-u-vjerskom-obliku-s-građanskopravnim-učincima)](#sklapanje-braka-u-vjerskom-obliku-s-građanskopravnim-učincima)

[II. PRETPOSTAVKE ZA SKLAPANJE BRAKA
[5](#ii.-pretpostavke-za-sklapanje-braka)](#ii.-pretpostavke-za-sklapanje-braka)

[III. OSOBNA PRAVA I DUŽNOSTI BRAČNIH DRUGOVA
[6](#iii.-osobna-prava-i-dužnosti-bračnih-drugova)](#iii.-osobna-prava-i-dužnosti-bračnih-drugova)

[IV. IMOVINSKI ODNOSI BRAČNIH DRUGOVA
[7](#iv.-imovinski-odnosi-bračnih-drugova)](#iv.-imovinski-odnosi-bračnih-drugova)

[V. PRESTANAK BRAKA [9](#v.-prestanak-braka)](#v.-prestanak-braka)

[TREĆI DIO PRAVNI ODNOSI RODITELJA I DJECE I MJERE ZA ZAŠTITU PRAVA I
DOBROBITI DJECE
[11](#treći-dio-pravni-odnosi-roditelja-i-djece-i-mjere-za-zaštitu-prava-i-dobrobiti-djece)](#treći-dio-pravni-odnosi-roditelja-i-djece-i-mjere-za-zaštitu-prava-i-dobrobiti-djece)

[I. MAJČINSTVO I OČINSTVO
[11](#i.-majčinstvo-i-očinstvo)](#i.-majčinstvo-i-očinstvo)

[II. PRAVA DJETETA I PRAVNI ODNOS RODITELJA I DJETETA
[17](#ii.-prava-djeteta-i-pravni-odnos-roditelja-i-djeteta)](#ii.-prava-djeteta-i-pravni-odnos-roditelja-i-djeteta)

[III. MJERE ZA ZAŠTITU PRAVA I DOBROBITI DJETETA
[27](#iii.-mjere-za-zaštitu-prava-i-dobrobiti-djeteta)](#iii.-mjere-za-zaštitu-prava-i-dobrobiti-djeteta)

[ČETVRTI DIO POSVOJENJE
[38](#četvrti-dio-posvojenje)](#četvrti-dio-posvojenje)

[I. PRETPOSTAVKE ZA ZASNIVANJE POSVOJENJA
[38](#i.-pretpostavke-za-zasnivanje-posvojenja)](#i.-pretpostavke-za-zasnivanje-posvojenja)

[II. PRAVNI UČINCI POSVOJENJA
[41](#ii.-pravni-učinci-posvojenja)](#ii.-pravni-učinci-posvojenja)

[III. PROCJENA PODOBNOSTI I PRIKLADNOSTI ZA POSVOJENJE I POSTUPAK
ZASNIVANJA POSVOJENJA
[41](#iii.-procjena-podobnosti-i-prikladnosti-za-posvojenje-i-postupak-zasnivanja-posvojenja)](#iii.-procjena-podobnosti-i-prikladnosti-za-posvojenje-i-postupak-zasnivanja-posvojenja)

[PETI DIO SKRBNIŠTVO [45](#peti-dio-skrbništvo)](#peti-dio-skrbništvo)

[I. OPĆE ODREDBE [45](#i.-opće-odredbe)](#i.-opće-odredbe)

[II. SKRBNIŠTVO ZA DJECU
[46](#ii.-skrbništvo-za-djecu)](#ii.-skrbništvo-za-djecu)

[III. SKRBNIŠTVO ZA PUNOLJETNE OSOBE
[47](#iii.-skrbništvo-za-punoljetne-osobe)](#iii.-skrbništvo-za-punoljetne-osobe)

[IV. POSEBNO SKRBNIŠTVO
[49](#iv.-posebno-skrbništvo)](#iv.-posebno-skrbništvo)

[V. SKRBNIK [52](#v.-skrbnik)](#v.-skrbnik)

[VI. NADLEŽNOST I POSTUPAK U POSLOVIMA SKRBNIŠTVA
[57](#vi.-nadležnost-i-postupak-u-poslovima-skrbništva)](#vi.-nadležnost-i-postupak-u-poslovima-skrbništva)

[ŠESTI DIO UZDRŽAVANJE
[59](#šesti-dio-uzdržavanje)](#šesti-dio-uzdržavanje)

[I. OPĆE ODREDBE [59](#i.-opće-odredbe-1)](#i.-opće-odredbe-1)

[II. UZDRŽAVANJE DJECE, RODITELJA, DRUGIH SRODNIKA I MAĆEHE ILI OČUHA
[60](#ii.-uzdržavanje-djece-roditelja-drugih-srodnika-i-maćehe-ili-očuha)](#ii.-uzdržavanje-djece-roditelja-drugih-srodnika-i-maćehe-ili-očuha)

[III. UZDRŽAVANJE BRAČNOG DRUGA
[61](#iii.-uzdržavanje-bračnog-druga)](#iii.-uzdržavanje-bračnog-druga)

[IV. UZDRŽAVANJE IZVANBRAČNOG DRUGA I RODITELJA IZVANBRAČNOG DJETETA
[62](#iv.-uzdržavanje-izvanbračnog-druga-i-roditelja-izvanbračnog-djeteta)](#iv.-uzdržavanje-izvanbračnog-druga-i-roditelja-izvanbračnog-djeteta)

[V. ODREĐIVANJE UZDRŽAVANJA
[62](#v.-određivanje-uzdržavanja)](#v.-određivanje-uzdržavanja)

[SEDMI DIO OBVEZNO SAVJETOVANJE I OBITELJSKA MEDIJACIJA
[65](#sedmi-dio-obvezno-savjetovanje-i-obiteljska-medijacija)](#sedmi-dio-obvezno-savjetovanje-i-obiteljska-medijacija)

[I. OBVEZNO SAVJETOVANJE
[65](#i.-obvezno-savjetovanje)](#i.-obvezno-savjetovanje)

[II. OBITELJSKA MEDIJACIJA
[68](#ii.-obiteljska-medijacija)](#ii.-obiteljska-medijacija)

[OSMI DIO POSTUPAK PRED SUDOM
[70](#osmi-dio-postupak-pred-sudom)](#osmi-dio-postupak-pred-sudom)

[I. OPĆE ODREDBE [70](#i.-opće-odredbe-2)](#i.-opće-odredbe-2)

[II. POSEBNI PARNIČNI POSTUPCI
[75](#ii.-posebni-parnični-postupci)](#ii.-posebni-parnični-postupci)

[III. POSEBNI IZVANPARNIČNI POSTUPCI
[86](#iii.-posebni-izvanparnični-postupci)](#iii.-posebni-izvanparnični-postupci)

[IV. POSEBNI POSTUPCI OVRHE
[100](#iv.-posebni-postupci-ovrhe)](#iv.-posebni-postupci-ovrhe)

[V. POSEBNI POSTUPCI OSIGURANJA
[104](#v.-posebni-postupci-osiguranja)](#v.-posebni-postupci-osiguranja)

[DEVETI DIO CENTAR ZA POSEBNO SKRBNIŠTVO
[106](#deveti-dio-centar-za-posebno-skrbništvo)](#deveti-dio-centar-za-posebno-skrbništvo)

[DESETI DIO PRIJELAZNE I ZAVRŠNE ODREDBE
[107](#deseti-dio-prijelazne-i-završne-odredbe)](#deseti-dio-prijelazne-i-završne-odredbe)

**OBITELJSKI ZAKON**

### PRVI DIO UVODNE ODREDBE

Sadržaj Zakona

Članak 1.

\(1\) Ovim se Zakonom uređuju brak, izvanbračna zajednica žene i
muškarca, odnosi roditelja i djece, mjere za zaštitu prava i dobrobiti
djeteta, posvojenje, skrbništvo, uzdržavanje, obvezno savjetovanje i
obiteljska medijacija te postupci u vezi s obiteljskim odnosima i
skrbništvom.

\(2\) Izrazi koji se koriste u ovom Zakonu, a imaju rodno značenje
koriste se neutralno i odnose se jednako na muški i ženski spol, osim
ako iz smisla pojedine odredbe ne proizlazi drukčije.

Članak 2.

Ovaj Zakon sadrži odredbe koje su u skladu sa sljedećim aktima Europske
unije: Direktivom 2011/95/EU Europskog parlamenta i Vijeća od 13.
prosinca 2011. o standardima za kvalifikaciju državljana trećih zemalja
ili osoba bez državljanstva za ostvarivanje međunarodne zaštite, za
jedinstveni status izbjeglica ili osoba koje ispunjavaju uvjete za
supsidijarnu zaštitu te za sadržaj odobrene zaštite (SL L 337, 20. 12.
2011.) i Direktivom 2011/93/EU Europskog parlamenta i Vijeća od 13.
prosinca 2011. o suzbijanju seksualnog zlostavljanja i seksualnog
iskorištavanja djece i dječje pornografije te o zamjeni Okvirne odluke
Vijeća 2004/68/PUP (SL L 335, 17. 12. 2011.).

**Temeljna načela**

Načelo ravnopravnosti žene i muškarca

Članak 3.

\(1\) Žena i muškarac imaju međusobno jednaka prava i dužnosti u svim
obiteljsko-pravnim odnosima, a posebno u odnosu na roditeljsku skrb.

\(2\) U partnerskim odnosima zabranjena je diskriminacija prema spolu i
nasilje prema partneru.

Načelo solidarnosti, uzajamnoga poštovanja i pomaganja svih članova
obitelji

Članak 4.

\(1\) Solidarnost je temeljno načelo obiteljskog života. Svi članovi
obitelji moraju se uzajamno poštovati i jedan drugom pomagati.

\(2\) Nasilje u obitelji predstavlja posebno tešku povredu načela iz
stavka 1. ovoga članka. Prevencija, suzbijanje i sankcioniranje svih
vrsta nasilja u obitelji uređuje se posebnim zakonom.

Načelo prvenstvene zaštite dobrobiti i prava djeteta

Članak 5.

\(1\) Sudovi i javnopravna tijela koja vode postupke u kojima se izravno
ili neizravno odlučuje o pravima djeteta moraju ponajprije štititi prava
djeteta i njegovu dobrobit.

\(2\) Dijete ima pravo ostvarivati osobne odnose s oba roditelja, osim
ako je to u suprotnosti s djetetovom dobrobiti.

Načelo prvenstvenoga prava roditelja da skrbe o djetetu te dužnosti
tijela da im pruža pomoć

Članak 6.

Roditelji prije svih imaju pravo, dužnost i odgovornost živjeti sa
svojim djetetom i skrbiti se o djetetu, a pomoć im se pruža i
intervenira samo u slučaju potrebe.

Načelo razmjerne i najblaže intervencije u obiteljski život

Članak 7.

Mjere kojima se zadire u obiteljski život prihvatljive su ako su nužne
te se njihova svrha ne može uspješno ostvariti poduzimanjem blažih mjera
uključujući i preventivnu pomoć, odnosno potporu obitelji.

Načelo skrbničke zaštite

Članak 8.

Skrbnička zaštita djeteta bez roditeljske skrbi, osobe s invaliditetom i
osobe koja se iz drugih razloga nije sposobna sama brinuti o sebi i o
svojim pravima i interesima mora biti primjerena potrebi zaštite uz
obvezu poštivanja temeljnih ljudskih prava, kao i prava djeteta te
dobrobiti osobe pod skrbništvom.

Načelo sporazumnog rješavanja obiteljskih odnosa

Članak 9.

Poticanje sporazumnog rješavanja obiteljskih odnosa zadaća je svih koji
obitelji pružaju stručnu pomoć ili odlučuju o obiteljskim odnosima.

Načelo žurnosti u rješavanju obiteljsko-pravnih stvari u vezi s djetetom

Članak 10.

U svim postupcima u obiteljsko-pravnim stvarima u vezi s djetetom
nadležna tijela moraju postupati žurno uz istodobnu zaštitu djetetove
dobrobiti.

Izvanbračna zajednica

Članak 11.

\(1\) Odredbe ovoga Zakona o učincima izvanbračne zajednice primjenjuju
se na životnu zajednicu neudane žene i neoženjenoga muškarca koja traje
najmanje tri godine, a kraće ako je u njoj rođeno zajedničko dijete ili
ako je nastavljena sklapanjem braka.

\(2\) Izvanbračna zajednica koja ispunjava pretpostavke iz stavka 1.
ovoga članka stvara osobne i imovinske učinke kao bračna zajednica te se
na nju na odgovarajući način primjenjuju odredbe ovoga Zakona o osobnim
i imovinskim odnosima bračnih drugova, odnosno odredbe drugih zakona
kojima se uređuju odnosi u poreznim stvarima, osobni, imovinski i drugi
odnosi bračnih drugova.

\(3\) Nepovoljno postupanje prema izvanbračnim drugovima u pogledu
pristupa koristima, povlasticama, ali i obvezama zajamčenim bračnim
drugovima koje ne može biti opravdano objektivnim razlozima te koje nije
nužno za ostvarenje istih predstavlja diskriminaciju temeljem
obiteljskog statusa.

\(4\) Različito postupanje propisano člankom 30. ovoga Zakona ne
predstavlja nepovoljno postupanje iz stavka 3. ovoga članka.

### DRUGI DIO BRAK

Brak

Članak 12.

Brak je zakonom uređena životna zajednica žene i muškarca.

#### I. SKLAPANJE BRAKA

Oblici sklapanja braka

Članak 13.

\(1\) Brak se sklapa suglasnom izjavom žene i muškarca u građanskom ili
vjerskom obliku.

\(2\) Brak u građanskom obliku sklapa se pred matičarom.

\(3\) Brak se u vjerskom obliku s učincima građanskoga braka sklapa pred
službenikom vjerske zajednice koja s Republikom Hrvatskom o tome ima
uređene pravne odnose.

#### 1. SKLAPANJE BRAKA U GRAĐANSKOM OBLIKU

Prijava namjere sklapanja braka

Članak 14.

\(1\) Nevjesta i ženik svoju namjeru sklapanja braka u građanskom obliku
osobno prijavljuju matičaru nadležnom za mjesto u kojem žele sklopiti
brak.

\(2\) Nevjesta i ženik dužni su dostaviti odgovarajuće isprave ako to
matičar zahtijeva.

\(3\) Azilanti i stranci pod supsidijarnom zaštitom prijavi iz stavka 1.
ovoga članka prilažu potvrdu nadležnog tijela o odobrenju azila, odnosno
supsidijarne zaštite te odgovarajući dokaz o nepostojanju drugog braka.

\(4\) Odgovarajućim dokazom o nepostojanju drugog braka smatra se izjava
dana pod materijalnom i kaznenom odgovornošću pred javnim bilježnikom
ili pred matičarom kojem se prijavljuje namjera sklapanja braka. Javni
bilježnik, odnosno matičar dužan je osobu iz stavka 3. upozoriti na
pravne posljedice davanja izjave.

Dužnosti matičara prije sklapanja braka

Članak 15.

\(1\) Matičar će na temelju izjava nevjeste i ženika i na drugi način
provjeriti jesu li ispunjene pretpostavke za sklapanje braka.

\(2\) Ako je za sklapanje braka potrebna sudska odluka, matičar će
nevjestu i ženika uputiti da je pribave.

\(3\) Ako matičar utvrdi da nije ispunjena koja od pretpostavki za
sklapanje braka, usmeno će priopćiti nevjesti i ženiku da nije dopušteno
sklopiti brak i o tome sastaviti bilješku u prijavi namjere sklapanja
braka.

\(4\) Kad utvrdi da su ispunjene pretpostavke za sklapanje braka,
matičar će uzeti izjave koje sadrže sporazum nevjeste i ženika o izboru
prezimena.

\(5\) Nevjesta i ženik svojim će potpisom potvrditi da su upoznati s
osobnim pravima i dužnostima u braku te mogućnošću uređenja imovinskih
odnosa prema odredbama ovoga Zakona.

Utvrđivanje dopustivosti sklapanja braka po zahtjevu nevjeste i ženika

Članak 16. (NN [98/19](https://www.zakon.hr/cms.htm?id=40777))

\(1\) Nevjesta i ženik mogu u roku od osam dana od dana priopćenja o
nedopustivosti sklapanja braka nadležnom upravnom tijelu županije
odnosno Grada Zagreba u čijem je djelokrugu obavljanje povjerenih
poslova državne uprave koji se odnose na sklapanje braka (u daljnjem
tekstu: nadležno upravno tijelo) podnijeti zahtjev za utvrđivanje
ispunjavaju li pretpostavke za sklapanje braka.

\(2\) Nadležno upravno tijelo obvezno je odlučiti o zahtjevu iz
stavka 1. ovoga članka u roku od petnaest dana od dana primitka
zahtjeva.

Određivanje dana sklapanja braka

Članak 17.

\(1\) Matičar će u dogovoru s nevjestom i ženikom koji žele sklopiti
brak u građanskom obliku dan za sklapanje braka odrediti u pravilu u
razdoblju od tridesetoga do četrdeset petoga dana od dana prijave
namjere sklapanja braka.

\(2\) Iznimno, kada za to postoje opravdani razlozi, matičar može
odobriti sklapanje braka prije tridesetoga te najkasnije do devedesetoga
dana od dana prijave namjere sklapanja braka.

\(3\) Matičar će nevjesti i ženiku preporučiti da do dana sklapanja
braka posjete savjetovalište za brak i obitelj.

Mjesto i dan sklapanja braka

Članak 18.

\(1\) Brak se sklapa na svečan način u službenoj prostoriji, a iznimno
na drugom prikladnom mjestu o čemu odluku donosi matičar, uz plaćanje
posebne naknade za sklapanje braka izvan službene prostorije.

\(2\) Brak se sklapa u nazočnosti nevjeste i ženika, matičara i dvaju
svjedoka koji moraju biti punoljetni i poslovno sposobni.

\(3\) Ako na dan određen za sklapanje braka ne pristupe nevjesta, ženik
ili oboje, a izostanak ne opravdaju, smatrat će se da je prijava namjere
sklapanja braka povučena.

\(4\) Ministar nadležan za poslove uprave pravilnikom će propisati
mjerila za određivanje iznosa naknade iz stavka 1. ovoga članka te
namjenu prihoda ostvarenih od posebne naknade.

Dužnosti matičara na dan sklapanja braka i trenutak sklapanja braka

Članak 19.

\(1\) Na dan i u vrijeme određeno za sklapanje braka matičar će objaviti
da su osobno nazočni nevjesta, ženik i svjedoci iz članka 18. stavka 2.
ovoga Zakona te da nema zapreka za sklapanje braka.

\(2\) Matičar će prigodnim govorom upoznati nevjestu i ženika s
odredbama ovoga Zakona o njihovim pravima i dužnostima i istaknuti
značenje braka, a posebice da je skladan brak od najveće važnosti za
obiteljski život.

\(3\) Nevjestu i ženika matičar će poimence upitati pristaju li
međusobno sklopiti brak.

\(4\) Brak je sklopljen kad nevjesta i ženik izjave svoj pristanak.

\(5\) Nakon pristanka matičar će objaviti da je između žene i muškarca,
navedenih njihovim osobnim imenima, sklopljen brak.

\(6\) Sklopljeni brak matičar će upisati u maticu vjenčanih.

\(7\) Odmah nakon upisa sklopljenog braka u maticu vjenčanih matičar će
bračnim drugovima uručiti izvadak iz matice vjenčanih.

#### 2. SKLAPANJE BRAKA U VJERSKOM OBLIKU S GRAĐANSKOPRAVNIM UČINCIMA

Dužnosti matičara pri sastavljanju potvrde o ispunjenju pretpostavki za
sklapanje braka

Članak 20.

\(1\) Nevjesta i ženik koji žele sklopiti brak u vjerskom obliku
pribavit će od matičara nadležnog za mjesto u kojemu žele sklopiti brak
potvrdu o ispunjenju pretpostavaka za sklapanje braka propisanih ovim
Zakonom.

\(2\) U postupku izdavanja potvrde iz stavka 1. ovoga članka matičar će
na odgovarajući način primijeniti odredbe članaka 15. i 16. ovoga
Zakona.

\(3\) U potvrdi iz stavka 1. ovoga članka matičar će navesti da je
nevjestu i ženika upoznao s osobnim pravima i dužnostima u braku, s
mogućnošću uređenja imovinskih odnosa prema odredbama ovoga Zakona te
njihove sporazumne izjave o izboru prezimena.

\(4\) Potvrda iz stavka 1. ovoga članka vrijedi tri mjeseca od dana
izdavanja.

\(5\) Matičar će upozoriti nevjestu i ženika da je izvadak iz državne
matice vjenčanih dokaz da njihov brak sklopljen u vjerskom obliku ima
učinke građanskog braka.

\(6\) Ministar nadležan za poslove uprave pravilnikom će propisati
sadržaj i oblik potvrde iz stavka 1. ovoga članka.

Dužnosti službenika vjerske zajednice i matičara nakon sklapanja braka

Članak 21.

\(1\) Službenik vjerske zajednice pred kojim je sklopljen brak u
vjerskom obliku dostavit će matičaru iz članka 20. stavka 1. ovoga
Zakona ispravu koju su potpisali žena, muž, svjedoci i službenik vjerske
zajednice, kojom potvrđuje da je brak sklopljen.

\(2\) Isprava iz stavka 1. ovoga članka dostavlja se matičaru u roku od
pet dana od dana sklapanja braka.

\(3\) Brak sklopljen u vjerskom obliku matičar je dužan upisati u maticu
vjenčanih u roku od tri dana od dana primitka isprave iz stavka 1. ovoga
članka.

\(4\) Odmah nakon upisa sklopljenog braka u maticu vjenčanih matičar će
bračnim drugovima dostaviti izvadak iz matice vjenčanih.

Građanskopravni učinci braka sklopljenoga u vjerskom obliku

Članak 22.

Brak sklopljen u vjerskom obliku, u skladu s odredbama članka 13. stavka
3. i članka 20. stavaka 1. i 4. ovoga Zakona, ima od dana sklapanja sve
učinke građanskoga braka propisane ovim Zakonom.

#### II. PRETPOSTAVKE ZA SKLAPANJE BRAKA

1\. PRETPOSTAVKE ZA POSTOJANJE BRAKA

Različitost spolova, izjava i postupak sklapanja braka

Članak 23.

\(1\) Za postojanje braka potrebno je:

1\. da su nevjesta i ženik osobe različita spola

2\. da su nevjesta i ženik izjavili svoj pristanak za sklapanje braka i

3\. da je brak u građanskom obliku sklopljen pred matičarom ili da je
brak u vjerskom obliku sklopljen prema odredbama članka 13. stavka 3. i
članka 20. stavaka 1. i 4. ovoga Zakona.

\(2\) Ako u vrijeme sklapanja braka nije bila ispunjena koja od
pretpostavki iz stavka 1. ovoga članka, ne nastaju pravni učinci braka.

Utvrđivanje postojanja braka

Članak 24.

Pravo na tužbu radi utvrđivanja postoji li brak ili ne postoji ima svaka
osoba koja za to ima pravni interes te Hrvatski zavod za socijalni rad.

2\. PRETPOSTAVKE ZA VALJANOST BRAKA

Punoljetnost

Članak 25.

\(1\) Brak ne može sklopiti osoba koja nije navršila osamnaest godina
života.

\(2\) Iznimno od odredbe stavka 1. ovoga članka, sud može u
izvanparničnom postupku dopustiti sklapanje braka osobi koja je navršila
šesnaest godina života ako utvrdi da je mentalno i tjelesno zrela za
brak te da je sklapanje braka u skladu s dobrobiti te osobe.

Poslovna sposobnost i sposobnost za rasuđivanje

Članak 26.

\(1\) Brak ne može sklopiti osoba nesposobna za rasuđivanje.

\(2\) Osoba lišena poslovne sposobnosti u davanju izjava koje se odnose
na osobna stanja, brak može sklopiti uz odobrenje skrbnika.

\(3\) Ako skrbnik iz stavka 2. ovoga članka odbije dati odobrenje za
sklapanje braka, osoba lišena poslovne sposobnosti u davanju izjava koje
se odnose na osobna stanja može sudu podnijeti prijedlog za odobrenje
sklapanja braka u skladu s člankom 450. stavkom 1. ovoga Zakona.

Nepostojanje srodstva

Članak 27.

\(1\) Brak ne mogu međusobno sklopiti krvni srodnici u ravnoj lozi, a u
pobočnoj lozi sestra i brat, polusestra i polubrat, dijete sa sestrom
ili polusestrom, ili bratom, ili polubratom svojega roditelja, djeca
sestara i braće te polusestara i polubraće.

\(2\) Odredba stavka 1. ovoga članka primjenjuje se i na odnose nastale
posvojenjem.

Nepostojanje braka, odnosno životnog partnerstva

Članak 28.

Brak ne može sklopiti osoba koja je u braku ili u životnom partnerstvu
osoba istog spola koje je registrirano sukladno posebnom propisu.

Mogućnost poništaja braka koji nije valjan

Članak 29.

Brak sklopljen protivno odredbama članaka 25. do 28. ovoga Zakona nije
valjan i na njega će se primijeniti odredbe o poništaju braka.

#### III. OSOBNA PRAVA I DUŽNOSTI BRAČNIH DRUGOVA

Izbor prezimena

Članak 30.

\(1\) Prigodom sklapanja braka nevjesta i ženik mogu se sporazumjeti:

1\. da svatko zadrži svoje prezime

2\. da kao zajedničko prezime uzmu prezime jednoga od njih

3\. da kao zajedničko uzmu oba prezimena ili

4\. da jedan ili oboje uz svoje prezime uzmu i prezime bračnog druga.

\(2\) U slučaju sporazuma o prezimenu iz stavka 1. točaka 3. i 4. ovoga
članka nevjesta i ženik odlučit će koje će prezime upotrebljavati na
prvom, a koje na drugom mjestu.

\(3\) Izjave koje sadrže sporazum o izboru prezimena moraju biti u
skladu s odredbama posebnog zakona.

Ravnopravnost, solidarnost i sporazumijevanje

Članak 31.

\(1\) U braku su bračni drugovi ravnopravni.

\(2\) Bračni drugovi dužni su jedan drugomu biti vjerni, uzajamno se
pomagati i uzdržavati, međusobno se poštovati te održavati skladne
bračne i obiteljske odnose.

\(3\) Bračni drugovi sporazumno odlučuju o rađanju i podizanju djece te
o obavljanju poslova u obiteljskoj zajednici.

Obiteljski dom i zaštita prava na stanovanje

Članak 32.

\(1\) Bračni drugovi sporazumno određuju mjesto stanovanja i obiteljsku
kuću ili stan u kojem će stanovati s djecom nad kojom ostvaruju
roditeljsku skrb i koji predstavlja obiteljski dom za njih i djecu.

\(2\) Bračni drug ne smije za trajanja braka otuđiti ili opteretiti
obiteljsku kuću ili stan koji predstavlja bračnu stečevinu a ujedno je i
obiteljski dom u kojem stanuje drugi bračni drug i njihova djeca nad
kojom ostvaruju roditeljsku skrb, bez pisane suglasnosti drugoga bračnog
druga s ovjerom potpisa kod javnog bilježnika.

\(3\) Ako je jedan bračni drug najmoprimac stana u kojem bračni drugovi
stanuju zajedno s djecom nad kojom ostvaruju roditeljsku skrb, on ne
može otkazati ugovor o najmu stana bez pisane suglasnosti drugog bračnog
druga s ovjerom potpisa kod javnog bilježnika, osim ako se radi o
službenom stanu sukladno posebnim propisima.

\(4\) Ako jedan bračni drug bez opravdanog razloga odbije dati drugom
bračnom drugu suglasnost iz stavaka 2. i 3. ovoga članka, sud može na
prijedlog bračnog druga u izvanparničnom postupku donijeti rješenje koje
zamjenjuje suglasnost drugog bračnog druga. Sud je pritom dužan voditi
računa o stambenim potrebama obaju bračnih drugova i djece koja s njima
stanuju te o drugim okolnostima slučaja.

Izbor rada i zanimanja

Članak 33.

Svaki bračni drug samostalno odlučuje o izboru svojega rada i zanimanja.

#### IV. IMOVINSKI ODNOSI BRAČNIH DRUGOVA

1\. ZAKONSKO UREĐENJE IMOVINSKIH ODNOSA BRAČNIH DRUGOVA

Zakonsko uređenje imovinskih odnosa

Članak 34.

Na imovinske odnose bračnih drugova primjenjuju se odredbe ovoga Zakona
o uređenju imovinskih odnosa bračnih drugova ako bračni drugovi nisu
imovinske odnose uredili bračnim ugovorom.

Bračna stečevina i vlastita imovina

Članak 35.

Bračni drugovi mogu imati bračnu stečevinu i vlastitu imovinu.

Bračna stečevina

Članak 36.

\(1\) Bračna stečevina je imovina koju su bračni drugovi stekli radom za
vrijeme trajanja bračne zajednice ili potječe iz te imovine.

\(2\) Dobitak od igara na sreću i imovinska korist od autorskoga prava i
autorskom pravu srodnih prava ostvarena tijekom bračne zajednice, bračna
je stečevina.

\(3\) Bračni drugovi su u jednakim dijelovima suvlasnici bračne
stečevine, ako nisu drukčije ugovorili.

\(4\) Uknjižba prava vlasništva na bračnoj stečevini koja je u naravi
nekretnina može se provesti i na temelju prijedloga obaju bračnih
drugova koji sadrži izričitu, pisanu i bezuvjetnu izjavu kojom jedan
bračni drug pristaje na uknjižbu prava vlasništva drugoga bračnog druga
u jednakim dijelovima ili drukčije ako su tako ugovorili.

\(5\) Na ispravi koja sadrži izričitu, pisanu i bezuvjetnu izjavu iz
stavka 4. ovoga članka mora potpis bračnog druga koji pristaje na
uknjižbu prava vlasništva drugoga bračnog druga biti ovjeren kod javnog
bilježnika.

Upravljanje bračnom stečevinom

Članak 37.

\(1\) Za poslove redovite uprave poput redovitoga održavanja,
iskorištavanja i upotrebe stvari za njezinu redovitu svrhu, smatra se da
je drugi bračni drug dao svoju suglasnost ako se ne dokaže suprotno.

\(2\) Za izvanredne poslove na nekretninama ili pokretninama koje se
upisuju u javne upisnike poput promjena namjene stvari, većih popravaka,
dogradnje, nadogradnje, preuređenja, otuđenja cijele stvari, davanja
cijele stvari u zakup ili najam na dulje od jedne godine, osnivanja
hipoteke na cijeloj stvari, davanja pokretne stvari u zalog, osnivanja
stvarnih i osobnih služnosti, stvarnoga tereta ili prava građenja na
cijeloj stvari potrebno je zajedničko poduzimanje posla ili pisana
suglasnost drugoga bračnog druga s ovjerom potpisa kod javnog
bilježnika.

\(3\) Nepostojanje suglasnosti za poslove iz stavaka 1. i 2. ovoga
članka ne utječe na prava i obveze poštene treće osobe. Bračni drug bez
čije suglasnosti je izvanredni posao iz stavka 2. ovoga članka poduzet
ima pravo na naknadu štete koja mu je od strane drugog bračnog druga
time uzrokovana.

Primjena stvarnopravnih i obveznopravnih propisa

Članak 38.

Na bračnu stečevinu primjenjuju se odredbe propisa kojima se uređuju
stvarnopravni i obveznopravni odnosi, ako ovim Zakonom nije drukčije
određeno.

Vlastita imovina

Članak 39.

\(1\) Imovina koju bračni drug ima u trenutku sklapanja braka, ostaje
njegova vlastita imovina.

\(2\) Vlastita imovina je i imovina koju je bračni drug stekao tijekom
bračne zajednice na pravnom temelju različitom od temelja iz članka 36.
ovoga Zakona.

\(3\) Autorsko djelo je vlastita imovina onoga bračnog druga koji ga je
stvorio.

2\. UGOVORNO UREĐENJE IMOVINSKIH ODNOSA BRAČNIH DRUGOVA

Bračni ugovor

Članak 40.

\(1\) Bračnim ugovorom mogu se urediti imovinskopravni odnosi na
postojećoj ili budućoj imovini.

\(2\) Prema trećim osobama uglavci o upravljanju ili raspolaganju
imovinom imaju pravni učinak ako su upisani u zemljišne knjige, odnosno
u javne upisnike kod kojih je upis nužan za stjecanje prava ili se stvar
ne može upotrebljavati bez takvoga upisa.

\(3\) Bračni ugovor sklapa se u pisanom obliku, a potpisi bračnih
drugova moraju biti ovjereni kod javnog bilježnika.

Bračni ugovor osobe lišene poslovne sposobnosti

Članak 41.

\(1\) U ime bračnog druga koji je lišen poslovne sposobnosti za
sklapanje izvanrednih imovinskih pravnih poslova bračni ugovor može
sklopiti njegov skrbnik s prethodnim odobrenjem Hrvatskog zavoda za
socijalni rad.

\(2\) Ugovor iz stavka 1. ovoga članka sklapa se u obliku
javnobilježničkog akta.

Ograničenje pri sklapanju bračnog ugovora

Članak 42.

Nije dopušteno bračnim ugovorom ugovoriti primjenu stranoga prava na
imovinskopravne odnose.

3\. ODGOVORNOST BRAČNIH DRUGOVA ZA OBVEZE TREĆIM OSOBAMA

Pojedinačne obveze bračnih drugova

Članak 43.

Za obveze koje je jedan bračni drug imao prije sklapanja braka, kao i za
obveze koje je samostalno preuzeo nakon sklapanja braka, a koje se ne
odnose na tekuće potrebe bračne i obiteljske zajednice, ne odgovara
drugi bračni drug.

Solidarne obveze bračnih drugova

Članak 44.

\(1\) Za obveze koje je jedan bračni drug preuzeo radi namirenja tekućih
potreba bračne i obiteljske zajednice, kao i za obveze koje su bračni
drugovi preuzeli zajednički u vezi s bračnom stečevinom, odgovaraju oba
bračna druga solidarno bračnom stečevinom i vlastitom imovinom.

\(2\) Ako je radi namirenja zajedničkih obveza iz suvlasničkoga dijela
bračne stečevine ili iz vlastite imovine jednoga bračnog druga naplaćeno
više nego što iznosi njegov dio duga, taj bračni drug ima prema drugom
bračnom drugu pravo na naknadu toga iznosa iz njegova dijela bračne
stečevine, odnosno iz njegove vlastite imovine.

\(3\) Smatra se da su bračni drugovi za obveze iz stavka 1. ovoga članka
odgovorni u jednakim dijelovima ako nisu drukčije ugovorili.

4\. UREĐENJE IMOVINSKIH ODNOSA BRAČNIH DRUGOVA NAKON PRESTANKA BRAKA ILI
BRAČNE ZAJEDNICE

Načini uređenja imovinskih odnosa

Članak 45.

\(1\) Ako bračni drugovi imovinske odnose nakon prestanka braka razvodom
ili poništajem, odnosno nakon prestanka bračne zajednice nisu uredili
sporazumno, imovinski odnosi mogu se urediti sudskom odlukom.

\(2\) Ako bračni drugovi imovinske odnose nisu uredili sporazumom na
uređenje imovinskih odnosa bračnih drugova nakon prestanka braka ili
bračne zajednice primjenjuju se odredbe ovoga Zakona, a ako nisu uređeni
ovim Zakonom, primjenjuju se odredbe propisa kojima se uređuju
obveznopravni, stvarnopravni i drugi imovinskopravni odnosi.

Posebne odredbe o zaštiti dobrobiti djece i obiteljskog doma

Članak 46.

\(1\) Pokretne stvari koje pretežito koriste maloljetna djeca ne uzimaju
se u obzir prigodom razvrgnuća bračne stečevine, već ostaju u posjedu
djece, odnosno onog roditelja s kojim će djeca stanovati.

\(2\) Sud može na zahtjev bračnog druga odrediti da pravo stanovanja u
obiteljskom domu koji predstavlja bračnu stečevinu iz članka 32. ovoga
Zakona ostvaruje samo jedan roditelj sa zajedničkom maloljetnom djecom
nad kojom roditelji ostvaruju roditeljsku skrb.

\(3\) Pravo stanovanja iz stavka 2. ovoga članka može trajati najdulje
do razvrgnuća suvlasništva na nekretnini koja predstavlja obiteljski
dom.

\(4\) Kad odlučuje o pravu stanovanja iz stavka 2. ovoga članka, sud
može, s obzirom na okolnosti slučaja, odrediti roditelju koji s djecom
ostaje stanovati u obiteljskom domu obvezu plaćanja paušalnog iznosa
najamnine drugom roditelju i plaćanje režijskih troškova nekretnine koja
predstavlja obiteljski dom.

\(5\) Kad odlučuje o pravu stanovanja iz stavka 2. ovoga članka i
najamnini iz stavka 4. ovoga članka, sud mora voditi računa o načelu
razmjernosti, štititi pravo djece na stanovanje u obiteljskom domu i
istodobno postupati pravedno prema onom roditelju na čiji teret će se
ostvarivati pravo stanovanja.

\(6\) Sud može, s obzirom na okolnosti slučaja, odbiti zahtjev za
stanovanje iz stavka 2. ovoga članka u obiteljskom domu ako ukupni
prihodi bračnih drugova ne bi mogli osigurati troškove odvojenoga
stanovanja i života bračnih drugova i djece.

\(7\) Roditelji mogu tražiti izmjenu odluke iz stavaka 2. i 4. ovoga
članka ako se promijene okolnosti na temelju kojih je odluka bila
donesena.

#### V. PRESTANAK BRAKA

Prestanak i vrijeme prestanka braka

Članak 47.

\(1\) Bez obzira na oblik u kojemu je sklopljen, brak prestaje smrću
bračnog druga, proglašenjem nestalog bračnog druga umrlim, poništajem
ili razvodom.

\(2\) Brak prestaje poništajem ili razvodom kad odluka suda o poništaju
ili razvodu braka postane pravomoćna.

\(3\) Ako je nestali bračni drug proglašen umrlim, brak prestaje danom
koji je pravomoćnom odlukom suda utvrđen kao dan smrti nestalog bračnog
druga.

\(4\) Ako brak sklopljen u vjerskom obliku prestane prema odredbi stavka
2. ovoga članka, prestanak braka ne utječe na obveze bračnih drugova
koje proizlaze iz propisa vjerske zajednice pred kojom je brak
sklopljen.

Pravo na zadržavanje prezimena

Članak 48.

U slučaju poništaja ili razvoda braka svaki od prijašnjih bračnih
drugova može zadržati prezime koje je imao u trenutku prestanka braka.

1\. PONIŠTAJ BRAKA

Pravo na tužbu radi poništaja braka

Članak 49.

\(1\) Tužbu radi poništaja braka može podnijeti:

1\. bračni drug

2\. Hrvatski zavod za socijalni rad i

3\. osoba koja ima pravni interes.

\(2\) Pravo na tužbu radi poništaja braka sklopljenog protivno odredbi
članka 25. ovoga Zakona imaju i roditelji maloljetnika.

\(3\) Rokovi za podnošenje tužbe radi poništaja braka propisani su
odredbama članaka 374. do 376. ovoga Zakona.

2\. RAZVOD BRAKA

Pravo na tužbu i prijedlog za sporazumni razvod braka

Članak 50.

\(1\) Razvod braka može tužbom zahtijevati jedan bračni drug, a oba
bračna druga prijedlogom za sporazumni razvod braka.

\(2\) Pravo na tužbu radi razvoda braka, odnosno prijedlog za sporazumni
razvod braka ima i osoba lišena poslovne sposobnosti u dijelu koji se
odnosi na osobna stanja. Sud će u povodu tužbe, odnosno prijedloga za
sporazumni razvod braka osobe lišene poslovne sposobnosti u dijelu koji
se odnosi na osobna stanja odlučiti hoće li dopustiti toj osobi
poduzimanje daljnjih radnji u postupku sukladno članku 364. ovoga
Zakona.

\(3\) Muž nema pravo na tužbu radi razvoda braka za vrijeme trudnoće
žene te sve dok njihovo dijete ne navrši godinu dana života.

Pravna osnova razvoda braka

Članak 51.

Sud će razvesti brak:

1\. ako oba bračna druga predlažu razvod braka na temelju sporazuma

2\. ako utvrdi da su bračni odnosi teško i trajno poremećeni ili

3\. ako je od prestanka bračne zajednice protekla godina dana.

Sporazum bračnih drugova o pravnim posljedicama razvoda braka

Članak 52.

\(1\) Bračni drugovi se mogu sporazumjeti o sljedećim pravnim
posljedicama razvoda braka:

1\. mjestu stanovanja djeteta, obiteljskoj kući ili stanu koji će
predstavljati obiteljski dom, načinu ostvarivanja roditeljske skrbi i
ostvarivanju osobnih odnosa s djetetom

2\. uzdržavanju djeteta

3\. uređenju imovinskih odnosa bračnih drugova i

4\. uzdržavanju bračnog druga.

\(2\) Sporazum bračnih drugova o pravnim posljedicama razvoda braka iz
stavka 1. točaka 1. i 2. ovoga članka sastavni je dio plana o
zajedničkoj roditeljskoj skrbi iz članka 106. ovoga Zakona.

\(3\) Ako bračni drugovi postignu sporazum o pravnim posljedicama
razvoda braka iz stavka 1. točke 4. ovoga članka, mogu predložiti da se
sporazum odobri u izvanparničnom postupku sukladno odredbama ovoga
Zakona.

Uređivanje pravnih posljedica razvoda braka u odnosu na djecu

Članak 53.

Ako bračni drugovi ne sastave plan o zajedničkoj roditeljskoj skrbi koji
sadrži sporazum o tome s kojim će roditeljem dijete stanovati i način
ostvarivanja roditeljske skrbi, ostvarivanju osobnih odnosa djeteta i
roditelja s kojim dijete neće stanovati i visini uzdržavanja djeteta,
odluku o tim pitanjima sud će po službenoj dužnosti donijeti u postupku
radi razvoda braka pokrenutog tužbom.

Razvod braka kad bračni drugovi imaju zajedničko maloljetno dijete

Članak 54. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Bračni drugovi koji imaju zajedničko maloljetno dijete dužni su
prije pokretanja sudskog postupka radi razvoda braka sudjelovati u
obveznom savjetovanju sukladno odredbama članaka 321. do 328. ovoga
Zakona.

\(2\) Ako se bračni drugovi iz stavka 1. ovoga članka namjeravaju
razvesti na temelju sporazuma, dužni su sastaviti plan o zajedničkoj
roditeljskoj skrbi iz članka 106. ovoga Zakona.

\(3\) Ako ne sastave plan o zajedničkoj roditeljskoj skrbi do okončanja
obveznog savjetovanja, bračni drugovi mogu pristupiti prvom sastanku
obiteljske medijacije, osim u slučajevima iz članka 332. ovoga Zakona.

Prijedlog za sporazumni razvod braka kad bračni drugovi imaju maloljetno
dijete

Članak 55.

Bračni drugovi koji imaju zajedničko maloljetno dijete podnose prijedlog
za sporazumni razvod braka sukladno članku 456. ovoga Zakona.

Odlučivanje suda po službenoj dužnosti u povodu tužbe radi razvoda braka
kad bračni drugovi imaju maloljetno dijete

Članak 56.

\(1\) Ako bračni drugovi imaju zajedničko maloljetno dijete, povodom
tužbe radi razvoda braka mogu predložiti:

1\. s kojim će roditeljem dijete stanovati i način ostvarivanja
roditeljske skrbi

2\. ostvarivanje osobnih odnosa djeteta i roditelja s kojim dijete neće
stanovati i

3\. visinu uzdržavanja djeteta.

\(2\) Sud nije vezan prijedlogom bračnih drugova iz stavka 1. ovoga
članka.

\(3\) Ako bračni drugovi nisu predložili uređivanje pitanja iz stavka 1.
ovoga članka, sud će po službenoj dužnosti odlučiti s kojim će
roditeljem dijete stanovati i o načinu ostvarivanja roditeljske skrbi,
ostvarivanju osobnih odnosa djeteta i roditelja s kojim dijete neće
stanovati i o visini uzdržavanja djeteta sukladno članku 413. ovoga
Zakona.

Tužba radi razvoda braka kad bračni drugovi imaju maloljetno dijete

Članak 57.

Ako bračni drugovi imaju zajedničko maloljetno dijete, tužba radi
razvoda braka podnosi se sukladno članku 379. ovoga Zakona.

### TREĆI DIO PRAVNI ODNOSI RODITELJA I DJECE I MJERE ZA ZAŠTITU PRAVA I DOBROBITI DJECE

#### I. MAJČINSTVO I OČINSTVO

1\. UTVRĐIVANJE MAJČINSTVA

Načini utvrđivanja majčinstva

Članak 58. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

Majčinstvo se može utvrditi:

1\. presumpcijom majčinstva

2\. priznanjem ili

3\. sudskom odlukom.

Presumpcija majčinstva

Članak 58.a (NN [156/23](https://www.zakon.hr/cms.htm?id=59083))

Djetetova majka jest žena koja ga je rodila.

Priznanje majčinstva i postupak priznanja

Članak 58.b (NN [156/23](https://www.zakon.hr/cms.htm?id=59083))

\(1\) Majčinstvo se može priznati na zapisnik pred matičarom, Hrvatskim
zavodom za socijalni rad ili sudom. Navedena tijela dužna su bez odgode
dostaviti primjerak zapisnika matičaru nadležnom za upis djeteta u
maticu rođenih.

\(2\) Ako priznanje majčinstva ili pristanak na priznanje daje
maloljetna osoba ili osoba lišena poslovne sposobnosti u dijelu koji se
odnosi na osobna stanja, te osobe izjavu o priznanju majčinstva, odnosno
pristanku na priznanje majčinstva daju pred Hrvatskim zavodom za
socijalni rad nadležnim prema mjestu svoga prebivališta, odnosno
boravišta.

\(3\) Majčinstvo se može priznati i u oporuci.

Osoba koja priznaje majčinstvo

Članak 58.c (NN [156/23](https://www.zakon.hr/cms.htm?id=59083))

\(1\) Majčinstvo može priznati:

1\. punoljetna osoba neovisno o svojoj poslovnoj sposobnosti

2\. maloljetna osoba koja je navršila šesnaest godina ako je sposobna
shvatiti značenje i pravne posljedice priznanja i

3\. maloljetna osoba mlađa od šesnaest godina, uz suglasnost njezina
zakonskog zastupnika.

\(2\) Ako su zakonski zastupnici maloljetne osobe koja priznaje
majčinstvo iz stavka 1. točke 3. ovoga članka roditelji, za priznanje
majčinstva djeteta potrebna je suglasnost roditelja sukladno članku 100.
ovoga Zakona.

Pristanak i prethodno mišljenje za priznanje majčinstva

Članak 58.d (NN [156/23](https://www.zakon.hr/cms.htm?id=59083))

\(1\) Priznanje majčinstva upisat će se u maticu rođenih ako je Hrvatski
zavod za socijalni rad nadležan prema mjestu djetetova rođenja dao
prethodno mišljenje.

\(2\) Hrvatski zavod za socijalni rad dužan je u roku od 15 dana od dana
kad ga je to zatražio matičar dostaviti mišljenje iz stavka 1. ovoga
članka.

\(3\) Za upis priznanja majčinstva potreban je pristanak djeteta koje je
navršilo četrnaest godina, a kojemu se priznaje majčinstvo.

\(4\) Ministar nadležan za poslove socijalne skrbi pravilnikom će
propisati sadržaj, oblik i način utvrđivanja prethodnog mišljenja iz
stavka 1. ovoga članka.

Posebne odredbe o priznanju majčinstva

Članak 58.e (NN [156/23](https://www.zakon.hr/cms.htm?id=59083))

\(1\) Priznanje majčinstva je neopozivo.

\(2\) Majčinstvo se ne može priznati nakon djetetove smrti, osim ako to
dijete ima potomstvo.

Postupanje matičara kad primi izjavu o priznanju majčinstva

Članak 58.f (NN [156/23](https://www.zakon.hr/cms.htm?id=59083))

\(1\) Kad primi izjavu ili zapisnik o priznanju majčinstva, odnosno
oporuku bez pristanka, suglasnosti i prethodnog mišljenja propisanih
člancima 58.c i 58.d ovoga Zakona, matičar nadležan za upis djeteta u
maticu rođenih dužan je zatražiti pristanak i suglasnosti koji su
potrebni s obzirom na okolnosti pojedinog slučaja, kao i prethodno
mišljenje.

\(2\) Pozive kojima se traže pristanci i suglasnosti punoljetnih i
poslovno sposobnih osoba matičar dostavlja sukladno pravilima o osobnoj
dostavi. Rok za davanje pristanaka i suglasnosti je 15 dana od dana
dostave poziva.

\(3\) Pristanak i suglasnosti koji se traže od djeteta ili osobe lišene
poslovne sposobnosti matičar traži posredstvom Hrvatskoga zavoda za
socijalni rad nadležnog prema prebivalištu, odnosno boravištu osoba od
kojih se pristanci traže.

\(4\) U slučaju iz stavka 3. ovoga članka Hrvatski zavod za socijalni
rad nadležan prema prebivalištu, odnosno boravištu osoba od kojih se
pristanci traže dužan je u roku od 15 dana od dana kad ga je to zatražio
matičar dostaviti pristanke.

\(5\) Matičar će u roku od 30 dana od dana priznanja majčinstva osobu
koja je priznala majčinstvo i njezine zakonske zastupnike ako ih ima
obavijestiti jesu li pribavljeni propisani pristanci, odnosno
suglasnosti.

Utvrđivanje majčinstva sudskom odlukom

Članak 59. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Ako majčinstvo nije utvrđeno presumpcijom majčinstva ili
priznanjem, utvrđuje su u sudskom postupku.

\(2\) Tužbu radi utvrđivanja majčinstva može podnijeti:

1\. dijete

2\. žena koja sebe smatra majkom djeteta ili

3\. Hrvatski zavod za socijalni rad.

\(3\) Ako se majčinstvo djeteta, čija je moguća majka osoba lišena
poslovne sposobnosti u dijelu koji se odnosi na osobna stanja, nije
uspjelo utvrditi priznanjem, skrbnik majke, ovisno o okolnostima
slučaja, dužan je pokrenuti postupak radi utvrđivanja majčinstva sudskom
odlukom u roku od 30 dana od dana primitka obavijesti da nije pribavljen
pristanak, odnosno od dana uskrate suglasnosti iz članaka 58.c i 58.d
ovoga Zakona.

\(4\) Ako osoba za koju se tvrdi da je majka djeteta nije živa, tužba
radi utvrđivanja majčinstva podnosi se protiv njezinih nasljednika.

\(5\) Rokovi za podnošenje tužbe radi utvrđivanja majčinstva propisani
su odredbama članka 383. stavka 1., članka 385. stavka 1. i članaka 386.
i 387. ovoga Zakona.

2\. UTVRĐIVANJE OČINSTVA

Načini utvrđivanja očinstva

Članak 60.

Očinstvo se može utvrditi:

1\. presumpcijom bračnog očinstva

2\. priznanjem ili

3\. sudskom odlukom.

a\. Presumpcija bračnog očinstva

Presumpcija bračnog očinstva

Članak 61. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Djetetovim ocem smatra se majčin muž ako je dijete rođeno za
vrijeme trajanja braka ili u razdoblju do tristo dana od prestanka
braka.

\(2\) Ako je majka djeteta u razdoblju do tristo dana od prestanka braka
sklopila kasniji brak, muž majke iz posljednjega sklopljenog braka
smatra se ocem djeteta.

Iznimka od presumpcije bračnog očinstva

Članak 61.a (NN [156/23](https://www.zakon.hr/cms.htm?id=59083))

\(1\) Muškarac koji sebe smatra ocem djeteta rođenog za vrijeme trajanja
braka ili u razdoblju do tristo dana od prestanka braka razvodom ili
poništajem može uz pristanak majke i majčina muža priznati dijete do
upisa djeteta u maticu rođenih.

\(2\) Muškarac koji sebe smatra ocem djeteta rođenog za vrijeme trajanja
braka koji je sklopljen u razdoblju do tristo dana od prestanka ranijeg
braka može uz pristanak majke i majčinog muža iz kasnijeg braka priznati
dijete do upisa djeteta u maticu rođenih.

\(3\) Na priznanje očinstva iz ovoga članka na odgovarajući se način
primjenjuju odredbe ovoga Zakona o priznanju očinstva.

b\. Priznanje očinstva i postupak priznanja

Priznanje očinstva

Članak 62.

\(1\) Očinstvo se može priznati na zapisnik pred matičarom, Hrvatskim
zavodom za socijalni rad ili sudom. Navedena tijela dužna su bez odgode
dostaviti primjerak zapisnika matičaru nadležnom za upis djeteta u
maticu rođenih.

\(2\) Ako priznanje očinstva ili pristanak na priznanje daje maloljetna
osoba ili osoba lišena poslovne sposobnosti u dijelu koji se odnosi na
osobna stanja, te osobe izjavu o priznanju očinstva, odnosno pristanku
na priznanje očinstva daju pred Hrvatskim zavodom za socijalni rad
nadležnim prema mjestu svog prebivališta, odnosno boravišta.

\(3\) Očinstvo se može priznati i u oporuci.

\(4\) Očinstvo se može priznati i na zapisnik u konzularnom uredu ili
diplomatskom predstavništvu Republike Hrvatske koje obavlja konzularne
poslove.

Osoba koja priznaje očinstvo

Članak 63.

\(1\) Očinstvo može priznati:

1\. punoljetna osoba neovisno o svojoj poslovnoj sposobnosti

2\. maloljetna osoba koja je navršila šesnaest godina ako je sposobna
shvatiti značenje i pravne posljedice priznanja i

3\. maloljetna osoba mlađa od šesnaest godina, uz suglasnost njezinog
zakonskog zastupnika.

\(2\) Ako su zakonski zastupnici maloljetne osobe koja priznaje očinstvo
iz stavka 1. točke 3. ovoga članka roditelji, za priznanje očinstva
djeteta potrebna je suglasnost roditelja sukladno članku 100. ovoga
Zakona.

Pristanak i suglasnost za priznanje očinstva

Članak 64.

\(1\) Za upis priznanja očinstva ovisno o okolnostima slučaja potrebni
su sljedeći pristanci i suglasnost:

1\. pristanak punoljetne majke neovisno o njezinoj poslovnoj sposobnosti

2\. pristanak maloljetne majke koja je navršila šesnaest godina ako je
sposobna shvatiti značenje i pravne posljedice pristanka

3\. pristanak maloljetne majke koja je mlađa od šesnaest godina, uz
suglasnost njezinog zakonskog zastupnika

4\. pristanak djeteta koje je navršilo četrnaest godina, a kojemu se
priznaje očinstvo

5\. pristanak majke i njezina muža ako očinstvo priznaje muškarac koji
sebe smatra ocem djeteta sukladno članku 61. ovoga Zakona.

\(2\) Ako su zakonski zastupnici maloljetne majke koja daje pristanak na
priznanje očinstva iz stavka 1. točke 3. ovoga članka roditelji, za
pristanak za priznanje očinstva djeteta potrebna je suglasnost roditelja
sukladno članku 100. ovoga Zakona.

\(3\) Ako majka nije živa ili joj je nepoznato boravište najmanje dva
mjeseca, za upis priznanja očinstva potrebni su:

1\. pristanak djetetova skrbnika uz prethodno odobrenje Hrvatskog zavoda
za socijalni rad i

2\. pristanak djeteta koje je navršilo četrnaest godina, a kojemu se
priznaje očinstvo.

Posebne odredbe o priznanju očinstva

Članak 65.

\(1\) Priznanje očinstva je neopozivo.

\(2\) Priznanje očinstva začetog, a još nerođenog djeteta proizvodi
pravni učinak ako se dijete rodi živo.

\(3\) Očinstvo se ne može priznati nakon djetetove smrti, osim ako to
dijete ima potomstvo.

\(4\) Iznimno se može priznati očinstvo mrtvorođenu djetetu ili djetetu
koje je umrlo za vrijeme poroda, uz vlastoručno napisan i potpisan
pristanak majke, a u slučaju da majka zbog zdravstvenog stanja nije u
mogućnosti vlastoručno napisati i potpisati pristanak, pristanak majke
će biti valjan ako je izjavljen usmeno u nazočnosti dvaju svjedoka.

\(5\) Iznimno od stavka 3. ovoga članka, očinstvo se može priznati nakon
djetetove smrti, sve dok činjenica rođenja djeteta ne bude upisana u
državnu maticu.

Postupanje matičara kad primi izjavu o priznanju očinstva

Članak 66.

\(1\) Kad primi izjavu ili zapisnik o priznanju očinstva, odnosno
oporuku bez pristanaka i suglasnosti propisanih člancima 63. i 64. ovoga
Zakona, matičar nadležan za upis djeteta u maticu rođenih dužan je
zatražiti pristanke i suglasnosti koji su potrebni s obzirom na
okolnosti pojedinog slučaja.

\(2\) Pozive kojima se traže pristanci i suglasnosti punoljetnih i
poslovno sposobnih osoba matičar dostavlja sukladno pravilima o osobnoj
dostavi. Rok za davanje pristanaka i suglasnosti je petnaest dana od
dana dostave poziva.

\(3\) Pristanke koji se traže od djeteta ili osobe lišene poslovne
sposobnosti matičar traži posredstvom Hrvatskog zavoda za socijalni rad
nadležnog prema prebivalištu, odnosno boravištu osoba od kojih se
pristanci traže.

\(4\) U slučaju iz stavka 3. ovoga članka Hrvatski zavod za socijalni
rad nadležan prema prebivalištu, odnosno boravištu osoba od kojih se
pristanci traže dužan je u roku od petnaest dana od dana kad ga je to
zatražio matičar dostaviti pristanke.

\(5\) Matičar će u roku od trideset dana od dana priznanja očinstva
osobu koja je priznala očinstvo i njezine zakonske zastupnike ako ih ima
obavijestiti jesu li pribavljeni propisani pristanci, odnosno
suglasnosti.

\(6\) Matičar će roditelje djeteta koji trajno ne žive zajedno upoznati
s mogućnošću uređivanja načina ostvarivanja roditeljske skrbi planom o
zajedničkoj roditeljskoj skrbi sukladno članku 106. ovoga Zakona,
odlukom suda sukladno članku 105. ovoga Zakona, odnosno privremenom
mjerom sukladno članku 536. ovoga Zakona.

Postupanje matičara kad nema podatka o ocu

Članak 67.

\(1\) Ako prigodom upisa djeteta u maticu rođenih nema podataka o
djetetovu ocu, matičar će upoznati majku s pravom djeteta da zna tko mu
je otac i s postupcima koji se mogu poduzeti radi ostvarivanja toga
prava.

\(2\) Majka može matičaru izjaviti na zapisnik koga smatra djetetovim
ocem. Ova se izjava smatra pristankom na priznanje očinstva.

\(3\) Ako je matičar upisao dijete u maticu rođenih bez podataka o
djetetovu ocu, o tome će odmah obavijestiti Hrvatski zavod za socijalni
rad nadležan prema prebivalištu, odnosno boravištu majke i dostaviti
primjerak zapisnika o majčinoj izjavi iz stavka 2. ovoga članka.

Postupanje Hrvatskog zavoda za socijalni rad kad nema podatka o ocu

Članak 68.

\(1\) Hrvatski zavod za socijalni rad će u roku od petnaest dana od
primitka obavijesti iz članka 67. stavka 3. ovoga Zakona pozvati majku
da izjavi koga smatra djetetovim ocem, osim ako je to učinila pred
matičarom.

\(2\) Majka će se upozoriti da bi radi dobrobiti djeteta trebala
imenovati osobu koju smatra ocem te će joj se ponuditi pomoć u
ostvarivanju djetetovih prava. Ako majka djeteta da pisanu suglasnost,
Hrvatski zavod za socijalni rad će kao zastupnik djeteta pokrenuti
postupak radi utvrđivanja očinstva.

\(3\) Majčina izjava pred Hrvatskim zavodom za socijalni rad o tome koga
smatra djetetovim ocem ima značenje njezina pristanka na priznanje
očinstva.

Postupanje Hrvatskog zavoda za socijalni rad kad ima podatak o ocu

Članak 69.

\(1\) Kad primi majčinu izjavu o ocu djeteta, Hrvatski zavod za
socijalni rad će u roku od petnaest dana, sukladno pravilima o osobnoj
dostavi, pozvati imenovanu osobu.

\(2\) Ako se pozvani odazove, Hrvatski zavod za socijalni rad predočit
će mu izjavu majke da njega smatra djetetovim ocem i upoznati ga sa
zakonskim odredbama o utvrđivanju očinstva.

\(3\) Ako pozvani prizna očinstvo, Hrvatski zavod za socijalni rad odmah
će primjerak zapisnika o majčinoj izjavi koga smatra djetetovim ocem i
primjerak zapisnika o priznanju očinstva dostaviti matičaru radi upisa
očinstva u maticu rođenih.

\(4\) Kad su za utvrđivanje očinstva priznanjem potrebne suglasnosti
zakonskih zastupnika iz članaka 63. i 64. ovoga Zakona, Hrvatski zavod
za socijalni rad je dužan zakonskim zastupnicima uputiti poziv sukladno
stavku 1. ovoga članka i tražiti propisane suglasnosti.

\(5\) Ako se očinstvo djeteta ne utvrdi priznanjem, Hrvatski zavod za
socijalni rad o tome obavješćuje majku, a ako je majka maloljetna ili
lišena poslovne sposobnosti u dijelu koji se odnosi na osobna stanja,
tada nju i njezine zakonske zastupnike upoznaje s mogućnošću utvrđivanja
očinstva sudskom odlukom.

\(6\) Ako se očinstvo djeteta, čiji su majka ili mogući otac osobe
lišene poslovne sposobnosti u dijelu koji se odnosi na osobna stanja,
nije uspjelo utvrditi priznanjem, skrbnik majke ili oca, ovisno o
okolnostima slučaja, dužan je pokrenuti postupak radi utvrđivanja
očinstva sudskom odlukom u roku od trideset dana od dana primitka
obavijesti da nije pribavljen pristanak, odnosno od dana uskrate
suglasnosti iz članaka 63. i 64. ovoga Zakona.

c\. Utvrđivanje očinstva sudskom odlukom

Utvrđivanje očinstva sudskom odlukom

Članak 70.

Ako očinstvo nije utvrđeno presumpcijom bračnog očinstva ili priznanjem,
utvrđuje se u sudskom postupku.

Pravo na tužbu radi utvrđivanja očinstva

Članak 71.

Tužbu radi utvrđivanja očinstva može podnijeti:

1\. dijete

2\. majka djeteta

3\. muškarac koji sebe smatra ocem djeteta ili

4\. Hrvatski zavod za socijalni rad.

Pravo na tužbu nakon smrti osobe za koju se tvrdi da je otac djeteta

Članak 72.

Ako osoba za koju se tvrdi da je otac djeteta nije živa, tužba radi
utvrđivanja očinstva podnosi se protiv njezinih nasljednika.

Rokovi za pokretanje sudskog postupka

Članak 73.

Rokovi za podnošenje tužbe radi utvrđivanja očinstva propisani su
odredbama članaka 383. do 387. ovoga Zakona.

Troškovi trudnoće i poroda izvanbračnog djeteta

Članak 74.

Troškove nastale trudnoćom i porodom izvanbračnog djeteta namiruju majka
i otac u skladu sa svojim imovinskim mogućnostima.

3\. OSPORAVANJE MAJČINSTVA

Pravo na tužbu radi osporavanja majčinstva

Članak 75.

Tužbu radi osporavanja majčinstva ženi upisanoj u maticu rođenih može
podnijeti:

1\. dijete

2\. žena koja je upisana u maticu rođenih kao djetetova majka ili

3\. žena koja sebe smatra majkom djeteta, ako istodobno traži da se
utvrdi njezino majčinstvo.

Rokovi za pokretanje sudskog postupka

Članak 76.

Rokovi za podnošenje tužbe radi osporavanja majčinstva propisani su
odredbama članaka 393. do 396. ovoga Zakona.

Osporavanje majčinstva utvrđenog sudskom odlukom

Članak 77.

Ako je majčinstvo utvrđeno odlukom suda, osporavanje nije dopušteno.

Osporavanje majčinstva nakon smrti djeteta

Članak 78.

Osporavanje majčinstva nije dopušteno nakon djetetove smrti.

4\. OSPORAVANJE OČINSTVA

Pravo na tužbu radi osporavanja očinstva

Članak 79.

\(1\) Tužbu radi osporavanja bračnog očinstva može podnijeti:

1\. dijete

2\. majčin muž ili

3\. majka djeteta.

\(2\) Tužbu radi osporavanja očinstva utvrđenog priznanjem može
podnijeti:

1\. dijete

2\. muškarac koji je upisan u maticu rođenih kao otac djeteta ili

3\. muškarac koji sebe smatra ocem djeteta ako istodobno traži da se
utvrdi njegovo očinstvo.

Rokovi za pokretanje sudskog postupka

Članak 80.

Rokovi za podnošenje tužbe radi osporavanja očinstva propisani su
odredbama članaka 400. do 405. ovoga Zakona.

Nedopuštenost osporavanja očinstva

Članak 81.

\(1\) Ako je očinstvo utvrđeno odlukom suda, osporavanje nije dopušteno.

\(2\) Osporavanje očinstva nije dopušteno nakon djetetove smrti.

5\. MAJČINSTVO I OČINSTVO DJETETA ZAČETOG MEDICINSKI POMOGNUTOM
OPLODNJOM

Majčinstvo djeteta začetog medicinski pomognutom oplodnjom

Članak 82.

\(1\) Majka djeteta začetog darovanom jajnom stanicom ili darovanim
zametkom u postupku medicinski pomognute oplodnje jest žena koja ga je
rodila.

\(2\) Nije dopušteno osporavati majčinstvo djeteta začetog u postupku
medicinski pomognute oplodnje ako su dani pristanci za tu vrstu oplodnje
prema odredbama propisa kojima se uređuje medicinski pomognuta oplodnja.

\(3\) Ako je dijete začeto u postupku medicinski pomognute oplodnje bez
pristanaka koji se traže prema odredbama propisa kojima se uređuje
medicinski pomognuta oplodnja, žena koja je upisana u maticu rođenih kao
majka djeteta ili žena koja sebe smatra majkom djeteta mogu osporavati
majčinstvo sukladno odredbama članaka 394. i 395. ovoga Zakona.

Očinstvo djeteta začetog medicinski pomognutom oplodnjom

Članak 83.

\(1\) Ocem djeteta začetog darovanim sjemenom ili darovanim zametkom u
postupku medicinski pomognute oplodnje smatra se muž majke, ako je
dijete rođeno za trajanja braka ili u razdoblju do tristo dana od
prestanka braka i ako je dao pristanak za odgovarajući postupak
medicinski pomognute oplodnje prema odredbama propisa kojima se uređuje
medicinski pomognuta oplodnja.

\(2\) Ocem djeteta začetog darovanim sjemenom ili darovanim zametkom u
postupku medicinski pomognute oplodnje smatra se izvanbračni drug majke
koji je dao pisani pristanak za odgovarajući postupak medicinski
pomognute oplodnje i izjavu o priznanju djeteta prema odredbama propisa
kojima se uređuje medicinski pomognuta oplodnja.

\(3\) Nije dopušteno osporavati očinstvo djeteta utvrđeno prema
stavcima 1. i 2. ovoga članka.

\(4\) Iznimno od stavka 3. ovoga članka, ako je dijete začeto u postupku
medicinski pomognute oplodnje bez pristanaka koji se traže za
odgovarajući postupak medicinski pomognute oplodnje prema odredbama
propisa kojima se uređuje medicinski pomognuta oplodnja, očinstvo se
može osporavati uz odgovarajuću primjenu odredbi članaka 401., 402. i
403. ovoga Zakona.

\(5\) Ako drugi muškarac osporava očinstvo muškarcu koji je upisan kao
otac djeteta, tužba se može podnijeti u roku od šest mjeseci od dana
saznanja da je do oplodnje došlo bez njegova pristanka sukladno
odredbama propisa kojima se uređuje medicinski pomognuta oplodnja, a
najkasnije do sedme godine života djeteta.

#### II. PRAVA DJETETA I PRAVNI ODNOS RODITELJA I DJETETA

1\. PRAVA I DUŽNOSTI DJETETA TE STJECANJE POSLOVNE SPOSOBNOSTI

Osobna prava djeteta

Članak 84. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Dijete ima pravo na skrb za život i zdravlje.

\(2\) Dijete ima pravo na sigurnost i odgoj u obitelji primjeren svojim
tjelesnim, psihološkim i drugim razvojnim potrebama.

\(3\) Dijete ima pravo živjeti sa svojim roditeljima, a ako roditelji
žive razdvojeno, dijete ima pravo na roditeljsku skrb obaju roditelja.

\(4\) Dijete ima pravo na ostvarivanje osobnih odnosa s roditeljima i
drugim osobama iz članka 120. ovoga Zakona, kao i pravo na točnu
informaciju o važnim okolnostima u vezi s roditeljima i tim osobama,
sukladno odredbama ovoga Zakona.

\(5\) Dijete ima pravo na izbor obrazovanja i zanimanja i pravo na
zapošljavanje u skladu sa svojim sposobnostima i svojom dobrobiti.

Ograničena poslovna sposobnost djeteta

Članak 85.

\(1\) Dijete koje je navršilo petnaest godina života i koje zarađuje
može samostalno poduzimati pravne radnje, odnosno sklapati pravne
poslove i preuzimati obveze u visini iznosa koji zarađuje te raspolagati
svojom zaradom pod uvjetom da ne ugrožava svoje uzdržavanje.

\(2\) Ako pravne radnje i pravni poslovi djeteta iz stavka 1. ovoga
članka bitno utječu na njegova osobna i imovinska prava, za njihovo
poduzimanje potrebna je suglasnost roditelja ili drugog zakonskog
zastupnika djeteta.

Pravo djeteta na izražavanje mišljenja

Članak 86.

\(1\) Roditelji i druge osobe koje skrbe o djetetu dužni su poštovati
mišljenje djeteta u skladu s njegovom dobi i zrelošću.

\(2\) U svim postupcima u kojima se odlučuje o nekom djetetovu pravu ili
interesu dijete ima pravo na prikladan način saznati važne okolnosti
slučaja, dobiti savjet i izraziti svoje mišljenje te biti obaviješteno o
mogućim posljedicama poštivanja njegova mišljenja. Mišljenje djeteta se
uzima u obzir u skladu s njegovom dobi i zrelošću.

Pravo djeteta na pokretanje postupaka

Članak 87.

\(1\) Dijete koje je navršilo četrnaest godina ima pravo samostalno
pokrenuti postupke pred nadležnim tijelima u vezi s ostvarivanjem svojih
prava i interesa sukladno članku 359. ovoga Zakona.

\(2\) Dijete ima pravo na posebnog skrbnika sukladno članku 240. ovoga
Zakona.

Informirani pristanak djeteta na medicinske postupke

Članak 88.

\(1\) Dijete koje je navršilo šesnaest godina i koje prema ocjeni
doktora medicine raspolaže s obavijestima potrebnim za oblikovanje
vlastitog mišljenja o konkretnoj stvari i prema njegovoj je ocjeni
dovoljno zrelo za donošenje odluke o preventivnom, dijagnostičkom ili
terapijskom postupku u vezi sa svojim zdravljem ili liječenjem, može
samostalno dati pristanak na pregled, pretragu ili medicinski postupak
(informirani pristanak).

\(2\) Ako se prema procjeni doktora medicine radi o medicinskom postupku
koji je povezan s rizicima teških posljedica za fizičko ili psihičko
zdravlje djeteta pacijenta, uz pristanak djeteta iz stavka 1. ovoga
članka potrebna je i suglasnost djetetovih roditelja ili drugog
zakonskog zastupnika.

\(3\) U slučaju spora između djeteta i roditelja o poduzimanju
medicinskog postupka iz stavka 2. ovoga članka, sud će u izvanparničnom
postupku na prijedlog djeteta ili roditelja donijeti rješenje radi
zaštite dobrobiti djeteta.

\(4\) Iznimno od stavaka 1. do 3. ovoga članka, ako se radi o
neodgodivoj medicinskoj intervenciji, primjenjuju se odredbe posebnog
propisa kojim se uređuje zaštita prava pacijenata.

Dužnosti djeteta u obitelji

Članak 89.

Dijete je dužno poštovati svoje roditelje i pomagati im u obavljanju
poslova u obiteljskoj zajednici u skladu sa svojom dobi i zrelošću te
biti obzirno prema članovima obitelji.

Dužnost djeteta pridonositi uzdržavanju

Članak 90.

Dijete koje je navršilo petnaest godina, zaposleno je i stječe imovinu
radom dužno je pridonositi svojem uzdržavanju i obrazovanju.

2\. RODITELJSKA SKRB

Pojam roditeljske skrbi

Članak 91.

\(1\) Roditeljsku skrb čine odgovornosti, dužnosti i prava roditelja, u
svrhu zaštite i promicanja djetetovih osobnih i imovinskih prava te
dobrobiti. Roditeljsku skrb roditelji su dužni ostvarivati u skladu s
djetetovim razvojnim potrebama i mogućnostima.

\(2\) Roditelj se ne može odreći prava na roditeljsku skrb.

\(3\) Roditelji su dužni o pojedinačnim sadržajima roditeljske skrbi
razgovarati i sporazumijevati se s djetetom u skladu s njegovom dobi i
zrelošću.

Temeljni sadržaj roditeljske skrbi

Članak 92.

\(1\) U sadržaj roditeljske skrbi ulazi pravo i dužnost zaštite osobnih
prava djeteta na:

1\. zdravlje, razvoj, njegu i zaštitu

2\. odgoj i obrazovanje

3\. ostvarivanje osobnih odnosa i

4\. određivanje mjesta stanovanja.

\(2\) U sadržaj roditeljske skrbi ulazi pravo i dužnost upravljanja
djetetovom imovinom.

\(3\) U sadržaj roditeljske skrbi ulazi pravo i dužnost zastupanja
djetetovih osobnih i imovinskih prava i interesa.

Zdravlje, razvoj, njega i zaštita djeteta

Članak 93.

\(1\) Roditelji su dužni i odgovorni skrbiti se o zdravlju djeteta te mu
omogućiti korištenje mjera za očuvanje te unaprjeđenje zdravlja i
ozdravljenje u slučaju bolesti, sukladno propisima kojima se uređuje
zdravstvo i zahtjevima medicinske znanosti.

\(2\) Roditelji su dužni i odgovorni čuvati i njegovati dijete te se
skrbiti o njegovim potrebama.

\(3\) Roditelji su dužni štititi dijete od ponižavajućih postupaka i
tjelesnoga kažnjavanja drugih osoba.

\(4\) Roditelji ne smiju dijete predškolske dobi ostaviti bez nadzora
osobe starije od šesnaest godina.

\(5\) Roditelji su dužni i odgovorni djetetu mlađem od šesnaest godina
zabraniti noćne izlaske bez svoje pratnje ili pratnje druge odrasle
osobe u koju imaju povjerenje.

\(6\) Noćnim izlaskom iz stavka 5. ovoga članka smatra se vrijeme od
dvadeset tri do pet sati.

Odgoj i obrazovanje djeteta

Članak 94.

\(1\) Odgoj djeteta mora biti u skladu s njegovom dobi i zrelošću te s
pravom djeteta na slobodu savjesti, vjerskog i drugog uvjerenja.

\(2\) Roditelji ne smiju tjelesno kažnjavati dijete, postupati
ponižavajuće prema njemu niti primjenjivati psihičku prisilu te su ga
dužni štititi od takvog postupanja drugih osoba.

\(3\) Roditelji imaju dužnost brinuti se o svestranom, redovitom, a
prema svojim mogućnostima i daljnjem obrazovanju svojeg djeteta i
poticati njegove umjetničke, tehničke, sportske i druge interese.

\(4\) Roditelji su dužni i odgovorni odzivati se sastancima ili pozivu
odgojno-obrazovne ustanove u vezi s odgojem i obrazovanjem djeteta.

\(5\) Roditelji ne smiju prisiljavati dijete na obrazovanje koje nije u
skladu s njegovim sposobnostima i sklonostima.

\(6\) U slučaju spora između djeteta i roditelja vezanog za obrazovanje
djeteta, sud će u izvanparničnom postupku na prijedlog djeteta ili
roditelja donijeti rješenje radi zaštite dobrobiti djeteta.

\(7\) Ministar nadležan za poslove socijalne skrbi, uz suglasnost
ministra nadležnog za kulturu, ministra nadležnog za zdravlje te
ministra nadležnog za obrazovanje pravilnikom će propisati način
sudjelovanja djece u umjetničkim, audiovizualnim, promidžbenim,
sportskim i sličnim aktivnostima.

Ostvarivanje osobnih odnosa s djetetom

Članak 95. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Roditelj koji ne stanuje s djetetom ima pravo i dužnost
ostvarivati osobne odnose s djetetom, osim ako mu je to zabranjeno ili
ograničeno sudskom odlukom.

\(2\) Roditelj koji stanuje s djetetom ima dužnost i odgovornost
omogućivati i poticati ostvarivanje osobnih odnosa djeteta s drugim
roditeljem, osim ako ostvarivanje osobnih odnosa djeteta s drugim
roditeljem nije u interesu djeteta.

\(3\) Roditelji su dužni omogućiti djetetu ostvarivanje osobnih odnosa s
osobama iz članka 120. ovoga Zakona.

\(4\) Roditelji imaju pravo, dužnost i odgovornost nadzirati dijete u
njegovu druženju s drugim osobama, kao i komunikaciju na društvenim
mrežama, odnosno drugim oblicima elektroničke komunikacije te mu
zabraniti druženja i komunikaciju koja nisu u skladu s djetetovom
dobrobiti.

Određivanje mjesta stanovanja djeteta

Članak 96.

\(1\) Djetetovo mjesto stanovanja jest prebivalište, odnosno boravište
njegovih roditelja.

\(2\) Roditelji su dužni sporazumno odrediti mjesto djetetova
stanovanja, a ako roditelji ne stanuju zajedno, dijete može imati mjesto
stanovanja samo kod jednog roditelja.

\(3\) Pravo roditelja da određuju djetetovo mjesto stanovanja može biti
ograničeno odlukom suda ili potrebom pribavljanja suglasnosti Hrvatskog
zavoda za socijalni rad.

\(4\) Dijete ne može stanovati kod roditelja koji ne ostvaruje
roditeljsku skrb o osobnim pravima djeteta ili je lišen prava na
roditeljsku skrb.

Upravljanje imovinom djeteta

Članak 97.

\(1\) Roditelji imaju dužnost, pravo i odgovornost upravljati imovinom
djeteta s pažnjom odgovornog roditelja, na način da je očuvaju i po
mogućnosti uvećaju.

\(2\) Troškovi upravljanja imovinom djeteta padaju na teret te imovine.

\(3\) Prihodi od imovine djeteta mogu se koristiti samo za uzdržavanje
djeteta. Imovina djeteta se može otuđiti samo ako roditelji nemaju
dovoljno vlastitih sredstava za djetetovo uzdržavanje, liječenje ili
obrazovanje, a sredstva za to ne mogu se osigurati na drugi način.

\(4\) Prihodi od imovine djeteta mogu se u iznimnim slučajevima
koristiti za potrebe liječenja roditelja ili braće i sestara djeteta ako
se ne koriste za uzdržavanje, liječenje i obrazovanje djeteta, za što je
potrebno odobrenje suda u izvanparničnom postupku pokrenutom na
prijedlog djeteta ili roditelja.

\(5\) Roditelji zastupaju dijete glede imovine i imovinskih prava u
skladu s odredbama članaka 99. i 101. ovoga Zakona.

Ograničavanje prava na upravljanje imovinom djeteta

Članak 98. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Roditelji ne smiju upravljati imovinom djeteta koju je dijete
naslijedilo ili mu je darovana ako je ostavitelj ili darovatelj svojom
voljom tako odredio.

\(2\) Za raspolaganje vrjednijom imovinom, odnosno imovinskim pravima
djeteta, dijete ili roditelji moraju zatražiti odobrenje suda u
izvanparničnom postupku sukladno članku 101. ovoga Zakona.

Zastupanje djeteta

Članak 99.

\(1\) Roditelji koji ostvaruju roditeljsku skrb imaju dužnost i pravo u
osobnim i imovinskim pravima sporazumno zastupati svoje dijete u odnosu
prema trećima.

\(2\) Smatra se da je jedan roditelj dao svoj pristanak drugom roditelju
da može zastupati dijete bez njegove izričite suglasnosti, osim kad se
traži izričita pisana suglasnost drugog roditelja sukladno odredbama
članaka 100. i 101. ovoga Zakona.

\(3\) Jedan roditelj samostalno zastupa dijete u onim područjima
roditeljske skrbi u kojima je drugi roditelj prema odredbama ovoga
Zakona ili na temelju odluke suda ograničen.

\(4\) U žurnim slučajevima, kad prijeti opasnost za život i zdravlje
djeteta, osim u slučajevima iz članaka 100. i 101. ovoga Zakona, svaki
od roditelja ima pravo poduzeti nužne pravne radnje u skladu s dobrobiti
djeteta i o tome odmah obavijestiti drugog roditelja.

\(5\) Roditelji ne zastupaju dijete prigodom poduzimanja pravnih radnji,
odnosno sklapanja pravnih poslova prema članku 85. ovoga Zakona.

\(6\) Roditelji ne zastupaju dijete u slučajevima u kojima se djetetu
imenuje posebni skrbnik.

Zastupanje u vezi s bitnim osobnim pravima djeteta

Članak 100.

\(1\) Zastupanje u vezi s bitnim osobnim pravima djeteta odnose se na:

1\. promjenu djetetova osobnog imena

2\. promjenu prebivališta, odnosno boravišta djeteta i

3\. izbor ili promjenu vjerske pripadnosti.

\(2\) Zastupanje u vezi s djetetovim pravima iz stavka 1. ovoga članka
valjano je ako roditelj koji zastupa dijete ima pisanu suglasnost drugog
roditelja koji ima pravo zastupati dijete.

\(3\) Suglasnost iz stavka 2. ovoga članka za promjenu prebivališta,
odnosno boravišta djeteta nije potrebna ako preseljenje bitno ne utječe
na ostvarivanje postojećih osobnih odnosa s drugim roditeljem, pod
uvjetom da je roditelj s kojim dijete stanuje pribavio suglasnost
Hrvatskog zavoda za socijalni rad.

\(4\) Suglasnost iz stavka 2. ovoga članka za promjenu prebivališta,
odnosno boravišta djeteta iznimno nije potrebna ako je prijava
prebivališta, odnosno boravišta nužna radi zaštite prava i interesa
djeteta, pod uvjetom da je roditelj s kojim dijete stanuje pribavio
suglasnost Hrvatskog zavoda za socijalni rad.

\(5\) Ako roditelj koji zastupa dijete u stvarima iz stavka 1. ovoga
članka ne može pribaviti pisanu suglasnost drugog roditelja, sud će u
izvanparničnom postupku na prijedlog djeteta ili roditelja odlučiti koji
će od roditelja u toj stvari zastupati dijete radi zaštite dobrobiti
djeteta, osim u slučaju iz stavaka 3. i 4. ovoga članka.

\(6\) Za priznanje, odnosno za pristanak na priznanje očinstva koje je
dalo dijete u odnosu na očinstvo vlastitoga djeteta potrebna je pisana
suglasnost oba roditelja koja imaju pravo zajednički zastupati dijete.

Zastupanje u vezi s vrjednijom imovinom, odnosno imovinskim pravima
djeteta

Članak 101.

\(1\) Zastupanje djeteta u vezi s njegovom vrjednijom imovinom, odnosno
imovinskim pravima valjano je ako roditelj koji zastupa dijete dobije:

1\. pisanu suglasnost drugog roditelja koji ostvaruje roditeljsku skrb i

2\. odobrenje suda u izvanparničnom postupku.

\(2\) Zastupanjem iz stavka 1. ovoga članka smatraju se zastupanja
prigodom otuđenja i opterećenja nekretnina, pokretnina koje se upisuju u
javne upisnike ili pokretnina veće vrijednosti, raspolaganja dionicama i
poslovnim udjelima, raspolaganja nasljedstvom, prihvaćanja darova s
teretom ili odbijanja ponuđenih darova te raspolaganja drugim vrjednijim
imovinskim pravima, ovisno o okolnostima pojedinoga slučaja.

\(3\) Zastupanjem iz stavka 1. ovoga članka smatra se i zastupanje
prigodom sklapanja ugovora između djeteta i fizičkih ili pravnih osoba
kojima je predmet raspolaganje budućim imovinskim pravima djeteta u vezi
s njegovim sportskim, umjetničkim ili sličnim aktivnostima.

\(4\) Ugovorene obveze iz stavka 3. ovoga članka mogu trajati najdulje
do punoljetnosti djeteta.

\(5\) Ako roditelj koji zastupa dijete u stvarima iz stavka 1. ovoga
članka ne može pribaviti pisanu suglasnost drugog roditelja, sud će u
izvanparničnom postupku na prijedlog djeteta ili roditelja odlučiti koji
će od roditelja u toj stvari zastupati dijete te, prema okolnostima
slučaja, odlučiti i o davanju odobrenja iz stavka 1. točke 2. ovoga
članka.

3\. OSTVARIVANJE RODITELJSKE SKRBI

Privremeno povjeravanje skrbi o djetetu osobi koja ispunjava uvjete za
skrbnika

Članak 102.

\(1\) Oba roditelja suglasno ili roditelj koji sam ostvaruje roditeljsku
skrb o djetetu mogu svakodnevnu skrb o djetetu, uključujući smještaj,
privremeno povjeriti osobi koja ispunjava pretpostavke koje su odredbama
ovoga Zakona propisane za skrbnika.

\(2\) Ako se svakodnevna skrb o djetetu povjerava na vrijeme dulje od
trideset dana, potpis roditelja iz stavka 1. ovoga članka na izjavi mora
biti ovjeren kod javnog bilježnika.

Privremeno povjeravanje skrbi o djetetu udomiteljskoj obitelji ili
drugoj fizičkoj ili pravnoj osobi koja obavlja djelatnost socijalne
skrbi

Članak 103.

\(1\) Oba roditelja suglasno ili roditelj koji sam ostvaruje roditeljsku
skrb o djetetu mogu svakodnevnu skrb o djetetu, uključujući smještaj
djeteta, uz odluku Hrvatskog zavoda za socijalni rad, sukladno posebnom
propisu kojim se uređuje socijalna skrb, povjeriti udomiteljskoj
obitelji ili drugoj fizičkoj ili pravnoj osobi koja obavlja djelatnost
socijalne skrbi u skladu s propisima kojima se uređuje socijalna skrb.

\(2\) Ako smještaj djeteta u slučaju iz stavka 1. ovoga članka traje
dulje od šest mjeseci od kad je roditelj povjerio svakodnevnu skrb o
djetetu, uključujući smještaj djeteta, Hrvatski zavod za socijalni rad
će u daljnjem roku od trideset dana učiniti procjenu opravdanosti
produljenja ove vrste smještaja ili podnijeti sudu prijedlog za
izricanje odgovarajuće sudske mjere za zaštitu prava i dobrobiti djeteta
zajedno s individualnim planom i stručnom obiteljskom procjenom.

Zajedničko ostvarivanje roditeljske skrbi

Članak 104.

\(1\) Roditelji imaju pravo i dužnost ravnopravno, zajednički i
sporazumno ostvarivati roditeljsku skrb.

\(2\) Kad roditelji trajno ne žive zajedno, dužni su ostvarivanje
roditeljske skrbi sporazumno urediti planom o zajedničkoj roditeljskoj
skrbi iz članka 106. ovoga Zakona.

\(3\) Zajedničko ostvarivanje roditeljske skrbi može biti uređeno i
odlukom suda koja se temelji na sporazumu roditelja o svim bitnim
pitanjima iz plana o zajedničkoj roditeljskoj skrbi.

\(4\) Roditelji su dužni prilikom zajedničkog ostvarivanja roditeljske
skrbi sporna pitanja pokušati riješiti sporazumno.

Samostalno ostvarivanje roditeljske skrbi

Članak 105.

\(1\) Jedan roditelj samostalno ostvaruje roditeljsku skrb potpuno,
djelomice ili u odnosu na odlučivanje o određenom bitnom pitanju u vezi
s djetetom uz istodobno ograničavanje drugog roditelja na ostvarivanje
roditeljske skrbi u tom dijelu samo na temelju sudske odluke u skladu s
djetetovom dobrobiti.

\(2\) Roditelj nastavlja samostalno ostvarivati roditeljsku skrb bez
sudske odluke ako je drugi roditelj umro ili je proglašen umrlim, a
roditelji su prije smrti jednoga od njih roditeljsku skrb ostvarivali
zajednički.

\(3\) Jedan roditelj samostalno ostvaruje roditeljsku skrb na temelju
sudske odluke ako roditelji nisu postigli plan o zajedničkoj
roditeljskoj skrbi ili sporazum tijekom sudskog postupka, pri čemu je
sud dužan posebno voditi računa koji je od roditelja spreman na suradnju
i sporazum o zajedničkoj roditeljskoj skrbi sukladno članku 416.
stavcima 2. i 3. ovoga Zakona.

\(4\) Roditelj koji se protivi zajedničkom ostvarivanju roditeljske
skrbi, odnosno sklapanju plana o zajedničkoj roditeljskoj skrbi ili
sporazumu dužan je dokazati da zajednička roditeljska skrb nije za
dobrobit djeteta, u protivnom sud može samostalno ostvarivanje
roditeljske skrbi povjeriti drugom roditelju ako je to u skladu s
dobrobiti djeteta.

\(5\) Kad sud donosi odluku o samostalnom ostvarivanju roditeljske
skrbi, odredit će hoće li roditelj koji samostalno ostvaruje roditeljsku
skrb sam zastupati dijete u bitnim osobnim pravima ili uz suglasnost
drugog roditelja sukladno članku 100. ovoga Zakona.

Plan o zajedničkoj roditeljskoj skrbi

Članak 106.

\(1\) Plan o zajedničkoj roditeljskoj skrbi je pisani sporazum roditelja
o načinu ostvarivanja zajedničke roditeljske skrbi u okolnostima u
kojima roditelji djeteta trajno ne žive u obiteljskoj zajednici.

\(2\) Planom o zajedničkoj roditeljskoj skrbi mora se detaljno urediti:

1\. mjesto i adresa djetetova stanovanja

2\. vrijeme koje će dijete provoditi sa svakim od roditelja

3\. način razmjene informacija u vezi s davanjem suglasnosti pri
donošenju odluka bitnih za dijete, sukladno odredbama članka 108. ovoga
Zakona, te razmjene važnih informacija u vezi s djetetom iz članka 111.
ovoga Zakona

4\. visinu uzdržavanja kao obvezu roditelja kod kojega dijete ne stanuje
i

5\. način na koji će se rješavati buduća sporna pitanja.

\(3\) Planom o zajedničkoj roditeljskoj skrbi mogu se urediti i druga
pitanja ostvarivanja roditeljske skrbi za koja roditelji smatraju da su
bitna za dijete, sukladno članku 108. stavku 3. ovoga Zakona, odnosno o
kojima su roditelji dužni odlučivati sporazumno, a za koja se smatra da
je drugi roditelj dao suglasnost.

\(4\) Roditelji su dužni upoznati dijete sa sadržajem plana o
zajedničkoj roditeljskoj skrbi i omogućiti mu da izrazi svoje mišljenje
u skladu s njegovom dobi i zrelošću te ga poštovati u skladu s
djetetovom dobrobiti.

\(5\) Plan o zajedničkoj roditeljskoj skrbi roditelji mogu sastaviti
samostalno, u postupku obveznog savjetovanja, kao i u postupku
obiteljske medijacije.

Odobravanje plana o zajedničkoj roditeljskoj skrbi i promjena plana

Članak 107.

\(1\) Kako bi stekao svojstvo ovršne isprave, plan o zajedničkoj
roditeljskoj skrbi može se podnijeti sudu u izvanparničnom postupku radi
provjere sadržaja te odobravanja sukladno odredbama članaka 461. do 467.
ovoga Zakona.

\(2\) Plan o zajedničkoj roditeljskoj skrbi može se mijenjati u skladu s
dobi i zrelošću djeteta ili ako to zahtijevaju bitno promijenjene
okolnosti te podnijeti sudu u izvanparničnom postupku radi provjere
sadržaja i odobravanja izmijenjenog plana sukladno odredbama članka 469.
ovoga Zakona.

\(3\) Ministar nadležan za poslove socijalne skrbi pravilnikom će
propisati obvezan sadržaj obrasca plana o zajedničkoj roditeljskoj
skrbi.

Sporazumno donošenje odluka bitnih za dijete

Članak 108. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Kad roditelji ostvaruju zajedničku roditeljsku skrb, odluke koje
su bitne za dijete, kao i suglasnosti dužni su donijeti, odnosno dati
sporazumno.

\(2\) Odluke koje su bitne za dijete odnose se na zastupanje u vezi s
bitnim osobnim pravima djeteta sukladno članku 100. stavku 1. ovoga
Zakona i zastupanje u vezi s vrjednijom imovinom i imovinskim pravima
djeteta sukladno članku 101. ovoga Zakona.

\(3\) Odluke iz stavka 1. ovoga članka koje su bitne za dijete mogu biti
i druge odluke koje mogu znatno utjecati na život djeteta, kao što je
ostvarivanje osobnih odnosa s osobama iz članka 120. ovoga Zakona,
izvanredni medicinski postupci ili liječenje te izbor škole za koje
odluke se smatra da je drugi roditelj dao svoju suglasnost.

\(4\) Iznimno od stavaka 1. do 3. ovoga članka, ako se radi o
neodgodivoj medicinskoj intervenciji, primjenjuju se odredbe posebnog
propisa kojim se uređuje zaštita prava pacijenata.

Neslaganje roditelja o odlukama koje su bitne za dijete

Članak 109.

\(1\) Kada se roditelji koji imaju pravo zastupati dijete ne mogu
sporazumjeti u vezi s odlukama koje su bitne za dijete iz članka 108.
stavaka 1. do 3. ovoga Zakona, sud će u izvanparničnom postupku na
prijedlog djeteta ili roditelja odlučiti koji će od roditelja u toj
stvari zastupati dijete.

\(2\) Ako se bitne odluke odnose na osobna prava djeteta, prije
pokretanja postupka iz stavka 1. ovoga članka roditelji su dužni
sudjelovati u postupku obveznog savjetovanja sukladno članku 329. ovoga
Zakona. U postupku obveznog savjetovanja može sudjelovati i dijete
sukladno članku 329. ovoga Zakona.

\(3\) Ako roditelji postupke iz stavka 1. ovoga članka pokreću učestalo,
sud može na zahtjev djeteta ili roditelja povjeriti ostvarivanje
roditeljske skrbi djelomice ili u potpunosti samo jednom roditelju.

Samostalnost roditelja pri donošenju odluka u vezi s djetetom

Članak 110.

\(1\) Roditelji, bez obzira na to ostvaruju li roditeljsku skrb
zajednički ili samostalno, imaju pravo samostalno donositi svakodnevne
odluke u vezi s djetetom za vrijeme kad se dijete nalazi kod jednoga od
njih.

\(2\) Roditelji su dužni međusobno poštovati roditeljsku samostalnost u
donošenju odluka iz stavka 1. ovoga članka i roditeljski autoritet u
vrijeme kad se dijete nalazi kod drugog roditelja.

\(3\) U hitnim slučajevima, kad prijeti neposredna opasnost za dijete,
svaki od roditelja ima pravo, bez suglasnosti drugog roditelja donijeti
odluke o poduzimanju nužnih radnji u skladu s djetetovom dobrobiti i o
tome u najkraćem mogućem roku obavijestiti drugog roditelja.

\(4\) Svakodnevne odluke iz stavka 1. ovoga članka može donositi i drugi
član obitelji koji stanuje s djetetom uz pristanak roditelja.

\(5\) Odluke o poduzimanju nužnih radnji iz stavka 3. ovoga članka može
donijeti i drugi član obitelji koji stanuje s djetetom odnosno odgovorna
osoba u odgojno-obrazovnoj ustanovi koju dijete pohađa u slučaju da
neposredna opasnost nastupi za vrijeme boravka u njoj.

Dužnost roditelja na razmjenu informacija u vezi s djetetom

Članak 111.

\(1\) Roditelji su dužni, bez obzira na to ostvaruju li roditeljsku skrb
zajednički ili samostalno, međusobno razmjenjivati informacije o
očuvanju djetetova zdravlja i dosljednosti u odgoju te informacije u
vezi sa školskim i izvanškolskim obvezama djeteta. Razmjena informacija
mora biti jasna, brza i usmjerena isključivo na dijete.

\(2\) Roditelji ne smiju dužnost suradnje iz stavka 1. ovoga članka
koristiti radi kontrole drugog roditelja.

Prava roditelja kojem je ograničeno pravo na ostvarivanje roditeljske
skrbi

Članak 112.

\(1\) Roditelj kojemu je ograničeno pravo na ostvarivanje roditeljske
skrbi ima:

1\. pravo na ostvarivanje osobnih odnosa s djetetom te pravo na
donošenje svakodnevnih odluka u vezi s djetetom iz članka 110. stavka 1.
ovoga Zakona i odluka o poduzimanju nužnih radnji u slučaju neposredne
opasnosti iz članka 110. stavka 3. ovoga Zakona i

2\. pravo na informacije o bitnim okolnostima vezanim uz osobna prava
djeteta.

\(2\) Prava roditelja iz stavka 1. ovoga članka mogu biti ograničena ili
oduzeta samo odlukom suda ako je to nužno radi zaštite djetetove
dobrobiti.

\(3\) Roditelj koji ne ostvaruje roditeljsku skrb nad djetetom ima pravo
zahtijevati od drugog roditelja informacije iz stavka 1. točke 2. ovoga
članka ako za to ima opravdani pravni interes i u mjeri u kojoj to nije
u suprotnosti s djetetovom dobrobiti.

\(4\) U slučaju spora u vezi s ostvarivanjem prava iz stavka 3. ovoga
članka sud će u izvanparničnom postupku na prijedlog djeteta ili
roditelja donijeti rješenje radi zaštite dobrobiti djeteta.

Izmjena presude o ostvarivanje roditeljske skrbi

Članak 113.

Ako okolnosti na temelju kojih je bila donesena presuda o samostalnom
ostvarivanju roditeljske skrbi jednog roditelja prestanu postojati, sud
će donijeti odluku u skladu s dobrobiti djeteta, uz odgovarajuću
primjenu članaka 104. i 105. ovoga Zakona.

4\. MIROVANJE OSTVARIVANJA RODITELJSKE SKRBI, SMRT RODITELJA I PRESTANAK
RODITELJSKE SKRBI

Mirovanje ostvarivanja roditeljske skrbi zbog pravnih zapreka

Članak 114.

\(1\) Mirovanje ostvarivanja roditeljske skrbi zbog pravnih zapreka
nastupa u slučajevima kad je roditelj djeteta maloljetna osoba ili osoba
lišena poslovne sposobnosti u dijelu u kojem nije u stanju ostvarivati
roditeljsku skrb.

\(2\) Dok traje mirovanje ostvarivanja roditeljske skrbi, svakodnevnu
skrb o djetetu može ostvarivati roditelj iz stavka 1. ovoga članka
samostalno ili zajedno s drugim roditeljem djeteta ili skrbnikom djeteta
imenovanim sukladno članku 224. točkama 3. i 4. ovoga Zakona.

\(3\) Roditelj iz stavka 1. ovoga članka ne može zastupati dijete, a ako
je lišen poslovne sposobnosti, ne može ga zastupati u dijelu u kojem je
lišen poslovne sposobnosti. Dijete zastupa drugi roditelj ili skrbnik
djeteta koji je dužan poštovati mišljenje roditelja iz stavka 1. ovoga
članka.

\(4\) U slučaju neslaganja roditelja djeteta međusobno ili roditelja iz
stavka 1. ovoga članka i skrbnika djeteta oko zastupanja djeteta u vezi
s odlukama koje su bitne za dijete iz članka 108. ovoga Zakona sud će u
izvanparničnom postupku na prijedlog djeteta, roditelja ili skrbnika
donijeti rješenje kojim će odrediti tko će zastupati dijete u toj
stvari.

\(5\) Iznimno od odredbi stavka 3. ovoga članka, maloljetni roditelj
može odrediti osobno ime djetetu.

\(6\) Mirovanje ostvarivanja roditeljske skrbi zbog pravnih zapreka
prestaje kad prestanu postojati razlozi zbog kojih ostvarivanje
roditeljske skrbi miruje.

Mirovanje ostvarivanja roditeljske skrbi zbog stvarnih zapreka

Članak 115.

\(1\) Sud će u izvanparničnom postupku na prijedlog djeteta, roditelja
ili Hrvatskog zavoda za socijalni rad donijeti rješenje o mirovanju
ostvarivanja roditeljske skrbi ako je roditelj odsutan i nepoznatog
boravišta ili spriječen iz objektivnih razloga dulje vrijeme ostvarivati
roditeljsku skrb.

\(2\) Dok traje mirovanje ostvarivanja roditeljske skrbi iz stavka 1.
ovoga članka, roditelj nema pravo na njezino ostvarivanje.

\(3\) Dok traje mirovanje ostvarivanja roditeljske skrbi iz stavka 1.
ovoga članka, roditeljsku skrb ostvaruje drugi roditelj samostalno ili
se dijete stavlja pod skrbništvo sukladno članku 224. točki 5. ovoga
Zakona.

\(4\) Sud će u izvanparničnom postupku na prijedlog djeteta, roditelja
kojem miruje ostvarivanje roditeljske skrbi ili Hrvatskog zavoda za
socijalni rad donijeti rješenje o prestanku mirovanja ostvarivanja
roditeljske skrbi iz stavka 1. ovoga članka kad prestanu postojati
razlozi zbog kojih je određeno mirovanje roditeljske skrbi.

\(5\) Pravomoćno rješenje iz stavaka 1., 3. i 4. ovoga članka sud je
dužan dostaviti Hrvatskom zavodu za socijalni rad prebivališta, odnosno
boravišta djeteta.

Roditeljska skrb u slučaju smrti roditelja

Članak 116.

\(1\) Ako roditelji zajednički ostvaruju roditeljsku skrb i jedan od
njih umre, drugi roditelj nastavlja samostalno ostvarivati roditeljsku
skrb.

\(2\) Ako roditelj koji samostalno ostvaruje roditeljsku skrb umre, sud
će u izvanparničnom postupku na prijedlog djeteta, drugog roditelja ili
Hrvatskog zavoda za socijalni rad donijeti rješenje kojim će povjeriti
ostvarivanje roditeljske skrbi drugom roditelju, ako je to u skladu s
dobrobiti djeteta.

\(3\) Do donošenja rješenja iz stavka 2. ovoga članka sud će na
prijedlog Hrvatskog zavoda za socijalni rad ili osobe iz stavka 2. ovoga
članka, ako je to potrebno, žurno odlučiti koja osoba će privremeno
skrbiti o djetetu.

\(4\) U slučaju smrti oba roditelja, Hrvatski zavod za socijalni rad će
dijete staviti pod skrbništvo.

\(5\) Roditelj koji ostvaruje roditeljsku skrb može za života u oporuci
ili u obliku javnobilježničke isprave (anticipirana naredba) imenovati
osobu za koju smatra da bi se u slučaju njegove smrti najbolje skrbila o
djetetu.

\(6\) Kad se u slučaju smrti roditelja djetetu imenuje skrbnik, uzima se
u obzir volja roditelja iz stavka 5. ovoga članka i mišljenje djeteta,
osim ako se procijeni da to ne bi bilo u skladu s djetetovom dobrobiti.

Prestanak roditeljske skrbi

Članak 117.

\(1\) Roditeljska skrb prestaje kad dijete stekne potpunu poslovnu
sposobnost, posvojenjem djeteta i smrću roditelja.

\(2\) Potpunu poslovnu sposobnost dijete stječe punoljetnošću ili
sklapanjem braka prije punoljetnosti.

\(3\) Punoljetna je osoba koja je navršila osamnaest godina života.

Dužnost zakonskih zastupnika djeteta

Članak 118.

Nakon što dijete stekne potpunu poslovnu sposobnost, roditelji, odnosno
skrbnik dužni su mu predati sve osobne i druge isprave koje se odnose na
dijete te mu prepustiti upravljanje njegovom imovinom.

5\. OSTVARIVANJE OSOBNIH ODNOSA S DJETETOM

Ostvarivanje osobnih odnosa djeteta i roditelja

Članak 119. (NN [156/23](https://www.zakon.hr/cms.htm?id=59083))

\(1\) Dijete ima pravo ostvarivati osobne odnose s roditeljem s kojim ne
stanuje, a roditelj koji ne stanuje s djetetom ima pravo i dužnost
ostvarivati osobne odnose s djetetom, neovisno o njegovu pravu na
ostvarivanje roditeljske skrbi.

\(2\) Roditelj i druge osobe koje stanuju s djetetom i skrbe se o
djetetu dužne su omogućiti djetetu ostvarivanje osobnih odnosa s
roditeljem s kojim ne stanuje te se suzdržavati od svakog ponašanja koje
bi otežavalo ostvarivanje osobnih odnosa djeteta s tim roditeljem, osim
ako ostvarivanje osobnih odnosa djeteta s drugim roditeljem nije u
interesu djeteta.

\(3\) Roditelj koji ne stanuje s djetetom nema pravo na ostvarivanje
osobnih odnosa s djetetom jedino ako mu je to odlukom suda zabranjeno.

Ostvarivanje osobnih odnosa djeteta sa srodnicima i drugim osobama

Članak 120.

\(1\) Pravo na ostvarivanje osobnih odnosa imaju obostrano: dijete,
braća, sestre, polubraća, polusestre te bake i djedovi.

\(2\) Pravo na ostvarivanje osobnih odnosa imaju obostrano dijete i
druge osobe ako su dulje vrijeme živjele u obitelji s djetetom, kroz to
se vrijeme brinule o djetetu i s njim imaju razvijen emocionalni odnos.

\(3\) Roditelji i druge osobe koje stanuju s djetetom i skrbe se o
djetetu dužne su djetetu omogućiti ostvarivanje osobnih odnosa sa
srodnicima i drugim osobama koje imaju na to pravo te se suzdržavati od
svakog ponašanja koje bi otežavalo ostvarivanje osobnih odnosa s
djetetom.

\(4\) Osobe iz stavaka 1. i 2. ovoga članka nemaju pravo na ostvarivanje
osobnih odnosa s djetetom ako bi to bilo u suprotnosti s djetetovom
dobrobiti.

Oblici ostvarivanja osobnih odnosa s djetetom

Članak 121.

\(1\) Osobni odnosi s djetetom mogu se ostvarivati izravno u kraćim ili
duljim razdobljima u obliku susreta i druženja ili boravkom djeteta kod
osobe koja ima pravo ostvarivati osobne odnose s djetetom.

\(2\) Osobni odnosi s djetetom mogu se ostvarivati neizravno korištenjem
različitih komunikacijskih sredstava, slanjem pisama, darova i slično.

\(3\) Osobni odnosi s djetetom mogu se ostvarivati davanjem informacija
u vezi s osobnim pravima djeteta, osobi koja na to ima pravo i djetetu.

\(4\) Informacija iz stavka 3. ovoga članka može se zahtijevati od svake
osobe koja skrbi o djetetu, ako za to postoji pravni interes i ako to ne
bi bilo na štetu djetetove dobrobiti.

\(5\) U slučaju spora u vezi s ostvarivanjem prava iz stavka 4. ovoga
članka sud će u izvanparničnom postupku na prijedlog djeteta ili
roditelja ili osobe koja ima pravo na informaciju donijeti rješenje radi
zaštite dobrobiti djeteta.

Sporazum, provjera sporazuma i potvrda ovršnosti

Članak 122.

\(1\) Roditelji, srodnici i druge osobe iz članka 120. ovoga Zakona mogu
sklopiti sporazum o ostvarivanju osobnih odnosa s djetetom.

\(2\) Sporazum iz stavka 1. ovoga članka mora biti sastavljen u pisanom
obliku, sadržavati detaljne podatke o načinu, vremenu i mjestu
preuzimanja, odnosno povratka djeteta, kao i eventualnu nazočnost
drugoga roditelja ili treće osobe, te podjelu troškova u vezi s
ostvarivanjem osobnih odnosa s djetetom, ako je to s obzirom na
okolnosti slučaja potrebno.

\(3\) Na sporazum o ostvarivanju osobnih odnosa s djetetom na
odgovarajući način se primjenjuje članak 107. stavci 1. i 2. ovoga
Zakona.

Ograničenje ili zabrana ostvarivanja osobnih odnosa s djetetom

Članak 123.

\(1\) Sud može u odluci iz članka 413. stavka 1. ovoga Zakona ili u
izvanparničnom postupku pokrenutom na prijedlog djeteta, roditelja, ili
Hrvatskog zavoda za socijalni rad iznimno ograničiti ili zabraniti pravo
na ostvarivanje osobnih odnosa s djetetom ako bi to bilo nužno radi
zaštite dobrobiti djeteta.

\(2\) Kad donosi odluku iz stavka 1. ovoga članka, sud je dužan:

1\. ispitati postoji li mogućnost poduzimanja blažih mjera zaštite
dobrobiti djeteta

2\. voditi računa da ograničenje ili zabrana budu razmjerni potrebi da
se zaštiti dobrobit djeteta i

3\. obrazložiti nužnost ograničenja ili zabrane.

\(3\) Odlukom iz stavka 1. ovoga članka ostvarivanje osobnih odnosa s
djetetom može se ograničiti ili zabraniti na određeno ili na neodređeno
vrijeme.

Ostvarivanje osobnih odnosa s djetetom pod nadzorom

Članak 124. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Sud može u odluci iz članka 413. stavka 1. ovoga Zakona ili u
izvanparničnom postupku pokrenutom na prijedlog djeteta, roditelja, ili
Hrvatskog zavoda za socijalni rad odrediti da se osobni odnosi djeteta s
roditeljem ostvaruju pod nadzorom stručne osobe koju imenuje Hrvatski
zavod za socijalni rad.

\(2\) U odluci kojom određuje mjeru iz stavka 1. ovoga članka sud
određuje vrijeme te mjesto ostvarivanja osobnih odnosa djeteta s
roditeljem koje mora biti prikladno za dijete, a može se odrediti i
nazočnost drugog roditelja ili druge punoljetne osobe iz članka 120.
ovoga Zakona.

\(3\) Mjera iz stavka 1. ovoga članka može se odrediti samo privremeno,
u trajanju do šest mjeseci računajući od dana kada Hrvatski zavod za
socijalni rad imenuje osobu koja će obavljati nadzor nad ostvarivanjem
osobnih odnosa.

\(4\) U iznimno opravdanim okolnostima mjera nadzora nad ostvarivanjem
osobnih odnosa djeteta s roditeljem iz stavka 3. ovoga članka može se
produžiti do šest mjeseci, a ako je to od osobite važnosti za zaštitu
prava i interesa djeteta do dodatnih šest mjeseci.

\(5\) Na temelju ovršne odluke suda o ostvarivanju osobnih odnosa
djeteta pod nadzorom Hrvatski zavod za socijalni rad rješenjem će
imenovati stručnu osobu (voditelja nadzora) pod čijim će se nadzorom
ostvarivati osobni odnosi djeteta s roditeljem.

\(6\) Hrvatski zavod za socijalni rad će rješenjem razriješiti voditelja
nadzora ako neuredno ispunjava svoje obveze te imenovati novog voditelja
nadzora.

\(7\) Protiv rješenja iz stavaka 5. i 6. ovoga članka može se izjaviti
žalba ministarstvu nadležnom za socijalnu skrb. Žalba ne odgađa
izvršenje rješenja.

\(8\) Stručna osoba koja obavlja nadzor iz stavka 1. ovoga članka ima
pravo na naknadu za obavljanje nadzora kao i na naknadu opravdanih
troškova prijevoza koji nastanu u provođenju nadzora.

Dužnosti stručne osobe koja obavlja nadzor

Članak 125.

\(1\) Ako je nadzor nad ostvarivanjem osobnih odnosa djeteta s
roditeljem određen jer se osobni odnosi s djetetom nisu ostvarivali
dulje vrijeme, stručna osoba iz članka 124. stavka 1. ovoga Zakona dužna
je prethodno pripremiti dijete za ostvarivanje osobnih odnosa pod
nadzorom te djetetu i roditelju savjetovanjem pomagati kako bi se
ostvarivanje osobnih odnosa uspostavilo.

\(2\) Stručna osoba iz članka 124. stavka 1. ovoga Zakona dužna je
pratiti napredak i razvoj osobnog odnosa djeteta s roditeljem te jednom
mjesečno dostavljati Hrvatskom zavodu za socijalni rad izvješća o
ostvarivanju osobnih odnosa djeteta s roditeljem.

\(3\) Hrvatski zavod za socijalni rad je dužan izvješća iz stavka 2.
ovoga članka zajedno sa stručnom procjenom dostaviti sudu u roku od
petnaest dana prije isteka roka na koji je nadzor određen te predložiti
sudu donošenje rješenja o prestanku nadzora, izmjenu odluke o
ostvarivanju osobnih odnosa djeteta s roditeljem, odnosno zabranu
ostvarivanja osobnih odnosa djeteta s roditeljem.

\(4\) Ako stručna osoba koja obavlja nadzor ustanovi da ostvarivanje
osobnih odnosa pod nadzorom predstavlja za dijete intenzivan psihološki
stres ili da su ugroženi djetetov tjelesni ili mentalni razvoj, dužna je
bez odgode o tome izvijestiti Hrvatski zavod za socijalni rad. Hrvatski
zavod za socijalni rad dužan je bez odgode predložiti sudu u
izvanparničnom postupku izmjenu odluke o ostvarivanju osobnih odnosa s
djetetom pod nadzorom, odnosno zabranu ostvarivanja osobnih odnosa s
djetetom i prije isteka roka na koji je nadzor određen.

\(5\) Ministar nadležan za poslove socijalne skrbi pravilnikom će
propisati način provođenja nadzora nad ostvarivanjem osobnih odnosa,
stručnu osposobljenost osobe koja obavlja nadzor, dužnosti stručne osobe
u obavljanju nadzora, postupanje Hrvatskog zavoda za socijalni rad pri
provođenju mjere, prostorne uvjete održavanja osobnih odnosa pod
nadzorom, naknadu troškova u vezi s nadzorom ostvarivanja osobnih odnosa
s djetetom te visinu iznosa i način isplate naknade za provođenje
nadzora.

Pravo na naknadu štete

Članak 126.

Osoba koja je obvezna roditelju ili drugoj osobi omogućiti ostvarivanje
osobnih odnosa s djetetom dužna je roditelju ili drugoj osobi koja ima
pravo na ostvarivanje osobnih odnosa s djetetom nadoknaditi štetu
uzrokovanu nepoštivanjem sudske odluke, odobrenoga plana o zajedničkoj
roditeljskoj skrbi ili odobrenoga sporazuma o ostvarivanju osobnih
odnosa iz neopravdanih razloga prema propisima obveznoga prava.

#### III. MJERE ZA ZAŠTITU PRAVA I DOBROBITI DJETETA

I. OPĆE ODREDBE

Prvenstvena dužnost roditelja i podredna dužnost nadležnih tijela
štititi dijete

Članak 127.

\(1\) Roditelji su dužni i odgovorni štititi prava i dobrobit djeteta.

\(2\) U slučajevima određenim ovim Zakonom i drugi članovi bliže
obitelji imaju dužnosti i odgovornosti iz stavka 1. ovoga članka.

\(3\) Mjere za zaštitu prava i dobrobiti djeteta određuju se
roditeljima.

\(4\) Mjere za zaštitu prava i dobrobiti djeteta iz nadležnosti
Hrvatskog zavoda za socijalni rad mogu se odrediti i osobama kojima je
povjerena svakodnevna skrb o djetetu.

Načelo razmjernosti

Članak 128.

Tijelo koje provodi postupak prilikom izbora mjere prikladne za zaštitu
prava i dobrobiti djeteta dužno je voditi računa da se odredi ona mjera
kojom se najmanje ograničava pravo roditelja na ostvarivanje skrbi o
djetetu, ako je takvom mjerom moguće zaštititi prava i dobrobit djeteta.

Izdvajanje djeteta iz obitelji

Članak 129.

\(1\) Izdvajanje djeteta iz obitelji određuje se samo ako niti jednom
blažom mjerom nije moguće zaštititi prava i dobrobit djeteta.

\(2\) Pod izdvajanjem djeteta iz obitelji podrazumijeva se svaka mjera
na temelju koje se dijete izdvaja iz obitelji i smješta kod druge osobe
koja zadovoljava pretpostavke za skrbnika, u udomiteljsku obitelj, u
ustanovu socijalne skrbi ili kod druge fizičke ili pravne osobe koja
obavlja djelatnost socijalne skrbi.

\(3\) Svrha izdvajanja djeteta iz obitelji mora biti zaštita djetetova
života, zdravlja i razvoja, osiguravanje primjerene skrbi o djetetu
izvan obitelji i stvaranje uvjeta za djetetov povratak u obitelj,
odnosno priprema drugog trajnog oblika skrbi o djetetu.

\(4\) Izdvajanje djeteta iz obitelji ne smije trajati dulje negoli je to
nužno da bi se zaštitila prava i dobrobit djeteta.

\(5\) Mjera izdvajanja djeteta iz obitelji mora biti redovito
preispitivana, a roditelji imaju pravo na pomoć i potporu da bi se
uklonili uzroci izdvajanja i dijete vratilo u obitelj u skladu s
njegovom dobrobiti.

Pravo na sudjelovanje u postupcima određivanja mjera za zaštitu djeteta

Članak 130. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Dijete ima pravo sudjelovati i izraziti svoje mišljenje u svim
postupcima procjenjivanja i određivanja mjera kojima se štite njegova
prava i dobrobit.

\(2\) U postupcima u kojima se određuju mjere za zaštitu prava i
dobrobiti djeteta tijela koja određuju mjere rješenjem će dopustiti
djetetu koje je navršilo četrnaest godina da iznosi činjenice, predlaže
dokaze, podnosi pravne lijekove i poduzima druge radnje u postupku ako
je sposobno shvatiti značenje i pravne posljedice tih radnji.

\(3\) U postupku radi određivanja mjera iz nadležnosti suda djetetu se
imenuje posebni skrbnik sukladno članku 487. ovoga Zakona.

\(4\) U postupku određivanja mjera za zaštitu djeteta može biti saslušan
udomitelj koji se dulje vrijeme skrbi o djetetu, kao i druge osobe koje
dulje vrijeme žive s djetetom i skrbe o njemu.

Opće pretpostavke za određivanje mjera za zaštitu djeteta

Članak 131.

\(1\) Mjere za zaštitu prava i dobrobiti djeteta određuju se na temelju
stručne procjene ako se utvrdi da je došlo do povrede djetetovih prava i
dobrobiti ili da su prava, dobrobit i razvoj djeteta ugroženi.

\(2\) Prava djeteta smatraju se ugroženima ako je skrb o djetetu
neodgovarajuća ili ako dijete ima psihosocijalne poteškoće koje se
očituju kroz ponašanje, emocionalne, školske i druge probleme u
djetetovu odrastanju ili ako postoji vjerojatnost da će do toga doći.

\(3\) Ministar nadležan za poslove socijalne skrbi pravilnikom će
propisati uvjete stručne osposobljenosti radnika, edukaciju radnika za
provođenje mjera intenzivne stručne pomoći i nadzora nad ostvarivanjem
skrbi o djetetu, način provođenja mjera za zaštitu osobnih prava i
dobrobiti djeteta, kriterije za stručnu procjenu i provedbu mjera za
zaštitu osobnih prava i dobrobiti djeteta, kao i visinu iznosa i način
isplate naknade za provedbu mjera stručne pomoći i potpore obitelji u
ostvarivanju skrbi o djetetu te intenzivne stručne pomoći i nadzora nad
ostvarivanjem skrbi o djetetu.

Dužnost prijave i suradnje radi zaštite djeteta

Članak 132. (NN [156/23](https://www.zakon.hr/cms.htm?id=59083))

\(1\) Svatko je dužan prijaviti Hrvatskom zavodu za socijalni rad
povredu djetetovih osobnih i imovinskih prava. Povreda osobnih prava
podrazumijeva osobito: tjelesno ili mentalno nasilje, spolne zlouporabe,
zanemarivanje ili nehajno postupanje, zlostavljanje ili izrabljivanje
djeteta, izloženost djeteta obiteljskom nasilju.

\(2\) Hrvatski zavod za socijalni rad dužan je odmah po primitku prijave
iz stavka 1. ovoga članka ispitati slučaj i poduzeti mjere za zaštitu
djetetovih prava te o tome obavijestiti podnositelja prijave.

\(3\) Sud i Hrvatski zavod za socijalni rad, roditelji i druge osobe ili
ustanove socijalne skrbi kojima je povjereno ostvarivanje skrbi o
djetetu dužni su međusobno surađivati i obavještavati se o radnjama
poduzetima na temelju prijave iz stavka 1. ovoga članka.

\(4\) Sud pred kojim se vodi prekršajni ili kazneni postupak, državni
odvjetnik, kao i policija dužni su o pokretanju postupka u vezi s
povredom nekoga djetetova prava ili o noćnim izlascima djeteta mlađeg od
šesnaest godina u roku od dvadeset i četiri sata obavijestiti nadležni
Hrvatski zavod za socijalni rad prema prebivalištu, odnosno boravištu
djeteta.

\(5\) Hrvatski zavod za socijalni rad dužan je odmah po primitku
obavijesti iz stavka 4. ovoga članka ispitati slučaj i poduzeti mjere za
zaštitu djetetovih prava te o tome obavijestiti podnositelja obavijesti.

\(6\) Ministar nadležan za poslove socijalne skrbi propisat će
pravilnikom način vođenja očevidnika i dokumentacije u vezi s poslovima
Hrvatskog zavoda za socijalni rad u području primjene odredaba ovoga
Zakona o roditeljima i djeci.

Dužnost suradnje roditelja i osoba koje se skrbe o djetetu

Članak 133.

\(1\) Roditelji i druge osobe koje se skrbe o djetetu dužne su u
postupcima radi zaštite prava i dobrobiti djeteta surađivati te
omogućiti Hrvatskom zavodu za socijalni rad uvid u stambene prilike,
davati istinite osobne i obiteljske podatke, kao i podatke o prihodima i
imovini.

\(2\) Roditelji i druge osobe koje skrbe o djetetu dužne su u vezi s
postupcima radi zaštite prava i dobrobiti djeteta obavještavati nadležni
Hrvatski zavod za socijalni rad o svakoj promjeni adrese stanovanja.

2\. MJERE ZA ZAŠTITU OSOBNIH PRAVA I DOBROBITI DJETETA U NADLEŽNOSTI
HRVATSKOG ZAVODA ZA SOCIJALNI RAD

Vrste mjera u nadležnosti Hrvatskog zavoda za socijalni rad

Članak 134.

Hrvatski zavod za socijalni rad može radi zaštite osobnih prava i
dobrobiti djeteta odrediti:

1\. žurnu mjeru izdvajanja i smještaja djeteta izvan obitelji

2\. upozorenje na pogreške i propuste u ostvarivanju skrbi o djetetu

3\. mjeru stručne pomoći i potpore u ostvarivanju skrbi o djetetu i

4\. mjeru intenzivne stručne pomoći i nadzora nad ostvarivanjem skrbi o
djetetu.

a\. Žurna mjera izdvajanja i smještaja djeteta izvan obitelji

Pretpostavke za određivanje mjere

Članak 135.

\(1\) Ako postoji opasnost za život, zdravlje ili dobrobit djeteta koji
se mogu zaštititi samo izdvajanjem djeteta iz neposrednoga okruženja,
Hrvatski zavod za socijalni rad će odlučiti o žurnom izdvajanju djeteta
od roditelja ili druge osobe kod koje se dijete nalazi.

\(2\) U rješenju iz stavka 1. ovoga članka Hrvatski zavod za socijalni
rad će odlučiti i o privremenom smještaju djeteta kod druge osobe koja
zadovoljava pretpostavke za skrbnika, kod udomiteljske obitelji,
ustanove socijalne skrbi, odnosno druge fizičke ili pravne osobe koja
obavlja djelatnost socijalne skrbi.

Određivanje mjere po službenoj dužnosti ili na zahtjev stranke

Članak 136.

Rješenje o žurnom izdvajanju djeteta Hrvatski zavod za socijalni rad
donosi po službenoj dužnosti, na prijedlog djeteta ili roditelja.

Odlučivanje o mjeri

Članak 137.

\(1\) Rješenje o žurnom izdvajanju djeteta Hrvatski zavod za socijalni
rad donosi u upravnom postupku, a prigodom izvršenja rješenja može
zatražiti pomoć policije.

\(2\) Kad Hrvatski zavod za socijalni rad o žurnom izdvajanju djeteta
odluči usmenim rješenjem, tada je dužan roditelju ili drugoj osobi koja
se skrbi o djetetu u roku od sedamdeset i dva sata od trenutka donošenja
usmenog rješenja otpraviti rješenje u pisanom obliku.

\(3\) O žalbi protiv rješenja o žurnom izdvajanju djeteta iz stavaka 1.
i 2. ovoga članka odlučuje ministarstvo nadležno za poslove socijalne
skrbi. Žalba ne odgađa izvršenje rješenja.

\(4\) Hrvatski zavod za socijalni rad je dužan u roku od sedamdeset i
dva sata od oduzimanja djeteta dostaviti sudu neposredno ili
elektroničkim putem prijedlog da u izvanparničnom postupku donese
rješenje o privremenom povjeravanju skrbi o djetetu drugoj osobi,
udomiteljskoj obitelji, ustanovi socijalne skrbi, odnosno drugoj
fizičkoj ili pravnoj osobi koja obavlja djelatnost socijalne skrbi,
sukladno članku 150. stavku 1. točki 1. ovoga Zakona ili koju drugu
mjeru, ako je to potrebno.

Trajanje mjere i daljnje postupanje suda

Članak 138.

\(1\) Mjera žurnog izdvajanja i smještaja djeteta izvan obitelji može
trajati najdulje petnaest dana od dana oduzimanja djeteta.

\(2\) O prijedlogu Hrvatskog zavoda za socijalni rad iz članka 137.
stavka 4. ovoga Zakona sud mora odlučiti u roku od deset dana od dana
pokretanja postupka.

\(3\) Mjera žurnog izdvajanja i smještaja djeteta izvan obitelji
prestaje važiti ako Hrvatski zavod za socijalni rad u roku od sedamdeset
i dva sata od trenutka oduzimanja djeteta ne podnese sudu prijedlog iz
članka 137. stavka 4. ovoga Zakona ili ako sud u roku iz stavka 2. ovoga
članka ne odluči o prijedlogu Hrvatskog zavoda za socijalni rad.

\(4\) O prijedlogu Hrvatskog zavoda za socijalni rad iz članka 137.
stavka 4. ovoga Zakona sud će odlučiti u roku iz stavka 2. ovoga članka
neovisno o tome je li strankama dostava poziva za ročište bila uredna.

\(5\) Iznimno od stavka 3. ovoga članka, ako sud ne donese odluku u
propisanom roku, a i dalje postoji opasnost za život, zdravlje ili
dobrobit djeteta, Hrvatski zavod za socijalni rad će produljiti trajanje
žurne mjere izdvajanja djeteta od roditelja ili druge osobe kod koje se
dijete nalazi, a najdulje za dodatnih osam dana od dana isteka trajanja
mjere.

\(6\) U slučaju iz stavka 5. ovoga članka Hrvatski zavod za socijalni
rad dužan je najkasnije u roku od sedamdeset i dva sata obavijestiti
predsjednika suda o propuštanju suca da donese odluku u propisanom roku.

b\. Upozorenje na pogreške i propuste u ostvarivanju skrbi o djetetu

Pretpostavke za određivanje mjere

Članak 139.

\(1\) Hrvatski zavod za socijalni rad će pisanim putem upozoriti
roditelje na nedostatke u skrbi o djetetu koji su se dogodili jednom ili
se događaju rijetko, a posljedice za dijete su blažega karaktera. Pritom
Hrvatski zavod za socijalni rad može roditelje uputiti na zdravstvene,
edukativne i druge stručne programe i usluge za potporu roditeljstva i
razvoja djeteta.

\(2\) O upozorenju iz stavka 1. ovoga članka Hrvatski zavod za socijalni
rad će u pravilu prethodno provesti neposredno savjetovanje te o tome
sastaviti zapisnik.

c\. Mjera stručne pomoći i potpore u ostvarivanju skrbi o djetetu

Pretpostavke za određivanje mjere

Članak 140.

\(1\) Hrvatski zavod za socijalni rad će roditeljima odrediti mjeru
stručne pomoći i potpore u ostvarivanju roditeljske skrbi o djetetu ako
utvrdi da roditelji nisu u stanju samostalno ostvarivati roditeljsku
skrb u cijelosti ili djelomice zbog okolnosti na strani roditelja ili na
strani djeteta, pri čemu je ugrožen razvoj djeteta.

\(2\) Mjeru iz stavka 1. ovoga članka Hrvatski zavod za socijalni rad
odredit će samo ako život i zdravlje djeteta u obitelji nisu ugroženi.

Odlučivanje o mjeri

Članak 141.

\(1\) Rješenje o mjeri stručne pomoći i potpore u ostvarivanju
roditeljske skrbi o djetetu mora sadržati svrhu određivanja mjere,
vrijeme trajanja mjere, osobno ime voditelja mjere te upozorenje o
pravnim posljedicama nesuradnje pri provođenju mjere.

\(2\) Na temelju rješenja iz stavka 1. ovoga članka Hrvatski zavod za
socijalni rad će u roku od trideset dana od donošenja rješenja izraditi
individualni plan i program provođenja mjere.

\(3\) Hrvatski zavod za socijalni rad, roditelji i dijete međusobno
surađuju u postizanju dogovora o načinu rada i sadržaju mjere.

\(4\) Rješenje iz stavka 1. ovoga članka može sadržavati uputu
roditeljima i djetetu da zatraže odgovarajuće liječenje, kao i da se
uključe u odgovarajuće zdravstvene, obrazovne ili psihosocijalne
programe.

\(5\) Rješenje iz stavka 1. ovoga članka može sadržavati upućivanje
djeteta u dom za djecu ili udomiteljsku obitelj vikendom, u poludnevni
ili cjelodnevni boravak.

\(6\) Hrvatski zavod za socijalni rad će rješenjem razriješiti voditelja
mjere ako neuredno ispunjava svoje obveze te imenovati novog voditelja
mjere.

\(7\) O žalbi protiv rješenja iz stavaka 1. i 6. ovoga članka odlučuje
ministarstvo nadležno za poslove socijalne skrbi. Žalba ne odgađa
izvršenje rješenja.

Trajanje mjere

Članak 142.

\(1\) Mjera stručne pomoći i potpore u ostvarivanju roditeljske skrbi o
djetetu određuje se u neprekidnom trajanju od šest mjeseci do godine
dana, a može se odrediti uvijek kad postoje opravdani razlozi, bez
obzira na vrstu prethodno određene mjere.

\(2\) Mjera stručne pomoći i potpore u ostvarivanju roditeljske skrbi o
djetetu može se produljivati ako za to postoje opravdani razlozi.

Dužnosti voditelja mjere i Hrvatskog zavoda za socijalni rad te
predlaganje drugih mjera

Članak 143.

\(1\) Voditelj mjere iz članka 140. stavka 1. ovoga Zakona dužan je
posjećivati obitelj i pružati potporu roditeljima i djetetu u skladu s
rješenjem o određivanju mjere, odnosno individualnim planom te jednom
mjesečno dostavljati Hrvatskom zavodu za socijalni rad izvješće o
provedbi mjere. Voditelj mjere će u roku od petnaest dana prije isteka
roka na koji je mjera određena izraditi i dostaviti Hrvatskom zavodu za
socijalni rad završno izvješće o provedbi mjere.

\(2\) Ako roditelji nisu pokazali spremnost na suradnju ili ako završno
izvješće pokazuje da nema napretka nakon provedene mjere, Hrvatski zavod
za socijalni rad predložit će sudu određivanje druge mjere za zaštitu
osobnih prava i dobrobiti djeteta u roku od petnaest dana od isteka
vremena na koje je mjera određena, odnosno odmah nakon što se pokaže da
roditelji nisu spremni prihvatiti pruženu pomoć i potporu.

\(3\) Hrvatski zavod za socijalni rad dužan je uz prijedlog za
određivanje druge mjere sudu dostaviti rješenje o određivanju mjere
stručne pomoći i potpore u ostvarivanju roditeljske skrbi o djetetu,
završno izvješće o provedenoj mjeri, odnosno o nesuradnji roditelja.

\(4\) Hrvatski zavod za socijalni rad je dužan roditelje i dijete
upoznati sa završnim izvješćem, stručnom procjenom, kao i eventualnom
potrebom poduzimanja drugih odgovarajućih mjera za zaštitu osobnih prava
i dobrobiti djeteta.

\(5\) Iznimno od stavka 4. ovoga članka, dijete se neće upoznati sa
završnim izvješćem, stručnom procjenom te potrebom poduzimanja drugih
odgovarajućih mjera za zaštitu osobnih prava i dobrobiti djeteta ako bi
to imalo posljedice za njegovo zdravlje i razvoj.

Praćenje obiteljskih prilika nakon prestanka mjere

Članak 144.

Hrvatski zavod za socijalni rad dužan je prije isteka godine dana od
dana prestanka mjere stručne pomoći i potpore u ostvarivanju roditeljske
skrbi o djetetu procijeniti obiteljske prilike te o tome sastaviti
izvješće.

d\. Mjera intenzivne stručne pomoći i nadzora nad ostvarivanjem skrbi o
djetetu

Pretpostavke za određivanje mjere

Članak 145.

\(1\) Hrvatski zavod za socijalni rad će roditeljima odrediti mjeru
intenzivne stručne pomoći i nadzora nad ostvarivanjem skrbi o djetetu
ako je utvrđeno da je djetetov razvoj ozbiljno ugrožen, a roditelji su:

1\. spremni i sposobni u kraćem vremenu promijeniti svoje ponašanje kako
bi se spriječilo izdvajanje djeteta iz obitelji i

2\. spremni poštovati jasne upute i omogućiti nesmetan nadzor nad skrbi
o djetetu.

\(2\) Mjeru iz stavka 1. ovoga članka Hrvatski zavod za socijalni rad
odredit će samo ako život i zdravlje djeteta u obitelji nisu ugroženi.

Odlučivanje o mjeri, dužnosti voditelja mjere i Hrvatskog zavoda za
socijalni rad te predlaganje drugih mjera

Članak 146.

\(1\) Na odlučivanje o mjeri intenzivne stručne pomoći i nadzora nad
ostvarivanjem skrbi o djetetu, sadržaj rješenja o određivanju mjere,
pravne lijekove protiv rješenja, dužnosti voditelja mjere i Hrvatskog
zavoda za socijalni rad te predlaganje drugih mjera na odgovarajući
način se primjenjuju odredbe članaka 141. i 143. ovoga Zakona.

\(2\) Rješenjem o mjeri intenzivne stručne pomoći i nadzora nad
ostvarivanjem skrbi o djetetu roditeljima se moraju odrediti učestaliji
posjeti i pojačana pomoć voditelja mjere stručne pomoći te jasne upute i
posljedice koje mogu uslijediti zbog nepoštivanja uputa i neprihvaćanja
pomoći.

\(3\) Mjeru intenzivne stručne pomoći i nadzora nad ostvarivanjem skrbi
o djetetu provode stručne osobe zaposlene u Hrvatskom zavodu za
socijalni rad ili drugi stručnjaci koje Hrvatski zavod za socijalni rad
ovlasti kao voditelje mjere.

Trajanje mjere

Članak 147.

\(1\) Mjera intenzivne stručne pomoći i nadzora nad ostvarivanjem skrbi
o djetetu određuje se u trajanju od tri do šest mjeseci, ovisno o
razlozima zbog kojih se mjera određuje.

\(2\) Mjera intenzivne stručne pomoći i nadzora može se odrediti
višekratno ako se pokažu pozitivne promjene na strani roditelja te
napredak na strani djeteta, ali najdulje u uzastopnom trajanju do godine
dana.

Praćenje obiteljskih prilika nakon prestanka mjere

Članak 148.

Hrvatski zavod za socijalni rad je dužan prije isteka godine dana od
dana prestanka mjere intenzivne stručne pomoći i nadzora procijeniti
obiteljske prilike i o tome sastaviti izvješće.

3\. MJERE ZA ZAŠTITU OSOBNIH PRAVA I DOBROBITI DJETETA U NADLEŽNOSTI
SUDA

Vrste mjera u nadležnosti suda

Članak 149.

Sud može radi zaštite osobnih prava i dobrobiti djeteta odrediti:

1\. privremeno povjeravanje djeteta drugoj osobi, udomiteljskoj obitelji
ili ustanovi socijalne skrbi

2\. zabranu približavanja djetetu

3\. oduzimanje prava na stanovanje s djetetom i povjeravanje svakodnevne
skrbi o djetetu drugoj osobi, udomiteljskoj obitelji ili ustanovi
socijalne skrbi

4\. povjeravanje djeteta s problemima u ponašanju radi pomoći u odgoju
udomiteljskoj obitelji ili ustanovi socijalne skrbi i

5\. lišenje prava na roditeljsku skrb.

a\) Privremeno povjeravanje djeteta drugoj osobi, udomiteljskoj obitelji
ili ustanovi socijalne skrbi

Pretpostavke za određivanje mjere

Članak 150.

Sud će donijeti rješenje u izvanparničnom postupku o privremenom
povjeravanju djeteta drugoj osobi, udomiteljskoj obitelji ili ustanovi
socijalne skrbi, kao i o smještaju djeteta izvan obitelji:

1\. na prijedlog Hrvatskog zavoda za socijalni rad kad je dijete
prethodno bilo žurno izdvojeno sukladno odredbama članaka 135. do 138.
ovoga Zakona i

2\. u drugim slučajevima ako se utvrdi da postoji opasnost za život i
zdravlje djeteta, a u tijeku je obiteljska procjena i planiranje druge
mjere za zaštitu osobnih prava i dobrobiti djeteta.

Podnošenje prijedloga i prilozi

Članak 151.

\(1\) Rješenje o privremenom povjeravanju djeteta drugoj osobi,
udomiteljskoj obitelji ili ustanovi socijalne skrbi sud donosi u
izvanparničnom postupku na prijedlog djeteta, roditelja ili Hrvatskog
zavoda za socijalni rad.

\(2\) Kad Hrvatski zavod za socijalni rad podnosi sudu prijedlog iz
stavka 1. ovoga članka, dužan je uz prijedlog priložiti procjenu
ugroženosti djeteta i predložiti mjesto smještaja djeteta.

\(3\) Kad su predlagatelji mjere druge osobe iz stavka 1. ovoga članka,
procjenu ugroženosti djeteta i prijedlog o smještaju djeteta Hrvatski
zavod za socijalni rad dužan je dostaviti sudu u roku od osam dana od
dana od kad sud to od njega zahtijeva.

\(4\) Hrvatski zavod za socijalni rad u prijedlogu iz stavka 1. ovoga
članka nije dužan navesti adresu na kojoj će dijete biti smješteno ako
istodobno predlaže sudu da donese odluku o zabrani ostvarivanja osobnih
odnosa s djetetom.

Odlučivanje i trajanje mjere

Članak 152.

\(1\) Sud će rješenjem o privremenom povjeravanju djeteta drugoj osobi,
udomiteljskoj obitelji ili ustanovi socijalne skrbi odlučiti o:

1\. smještaju djeteta i

2\. ostvarivanju osobnih odnosa s djetetom, odnosno nadzoru ili zabrani
ostvarivanja osobnih odnosa s djetetom ako je to s obzirom na okolnosti
slučaja potrebno i ako to predlaže dijete, roditelj ili Hrvatski zavod
za socijalni rad.

\(2\) Kad donosi odluku o zabrani ostvarivanja osobnih odnosa s
djetetom, sud može u rješenju o privremenom povjeravanju i smještaju
djeteta radi zaštite djetetove sigurnosti izostaviti adresu na kojoj će
dijete biti smješteno.

\(3\) Mjera privremenog povjeravanja djeteta drugoj osobi, udomiteljskoj
obitelji ili ustanovi socijalne skrbi i smještaja djeteta može trajati
najdulje trideset dana računajući od dana kad je mjera određena, a u
posebno opravdanim okolnostima sud je može u izvanparničnom postupku na
prijedlog djeteta, roditelja ili Hrvatskog zavoda za socijalni rad
produljiti za daljnjih trideset dana.

\(4\) Hrvatski zavod za socijalni rad dužan je najkasnije pet dana prije
isteka roka iz stavka 3. ovoga članka izraditi obiteljsku procjenu i
dostaviti je sudu neposredno ili elektroničkim putem zajedno s
prijedlogom za donošenje druge mjere za zaštitu osobnih prava i
dobrobiti djeteta ako je to potrebno.

\(5\) Sud može u izvanparničnom postupku mjeru privremenog povjeravanja
i smještaja djeteta ukinuti prije isteka roka od trideset dana
računajući od dana kad je mjera određena, ako prestanu postojati razlozi
zbog kojih je mjera određena, na prijedlog djeteta, roditelja ili
Hrvatskog zavoda za socijalni rad.

Prava i dužnosti roditelja i drugih osoba

Članak 153.

\(1\) Roditelji imaju sva prava i dužnosti u ostvarivanju roditeljske
skrbi o djetetu, osim prava na stanovanje s djetetom i s tim u vezi na
svakodnevnu skrb o djetetu dok traje mjera privremenog povjeravanja i
smještaja djeteta drugoj osobi, udomiteljskoj obitelji ili ustanovi
socijalne skrbi.

\(2\) Dok traje mjera privremenog povjeravanja djeteta drugoj osobi,
udomiteljskoj obitelji ili ustanovi socijalne skrbi roditelji imaju
pravo i dužnost ostvarivati osobne odnose s djetetom na način utvrđen
sudskom odlukom.

\(3\) Za vrijeme trajanja mjere privremenog povjeravanja djeteta drugoj
osobi, udomiteljskoj obitelji ili ustanovi socijalne skrbi pravo na
ostvarivanje osobnih odnosa s djetetom imaju i druge osobe iz članka
120. ovoga Zakona na temelju rješenja suda donesenog u izvanparničnom
postupku.

b\) Zabrana približavanja djetetu

Članak 154.

\(1\) Sud može u izvanparničnom postupku zabraniti roditelju, baki ili
djedu, sestri ili bratu, odnosno polusestri ili polubratu, drugom članu
obitelji koji ne stanuje s djetetom i drugim osobama iz članka 120.
ovoga Zakona da se neovlašteno približava djetetu na određenim mjestima
ili na određenu udaljenost i da ga uznemiruje na drugi način, primjerice
neovlaštenim uspostavljanjem veze s djetetom ili uhođenjem.

\(2\) Postupak iz stavka 1. ovoga članka može pokrenuti dijete, roditelj
ili Hrvatski zavod za socijalni rad.

\(3\) Sud će o pokretanju postupka iz stavka 1. ovoga članka
obavijestiti Hrvatski zavod za socijalni rad ako on nije pokrenuto
postupak, odnosno druge osobe iz stavka 2. ovoga članka ako one nisu
pokrenule postupak. Rješenje o zabrani približavanja i uznemirivanja
djeteta sud će dostaviti Hrvatskom zavodu za socijalni rad i policiji.

\(4\) Sud će donijeti rješenje u postupku iz stavka 1. ovoga članka bez
odgode, a najkasnije u roku od petnaest dana od dana pokretanja
postupka.

\(5\) Provjeru izvršavanja mjere zabrane približavanja djetetu iz
stavka 1. ovoga članka provode policijski službenici za mladež
policijske postaje nadležne prema mjestu na kojem se nalazi dijete
sukladno propisu kojim se uređuju policijski poslovi i ovlasti.

\(6\) Hrvatski zavod za socijalni rad dužan je obavijest o postojanju
pravomoćne odluke o zabrani približavanja djetetu dostaviti
odgojno-obrazovnoj ustanovi koju dijete pohađa.

c\) Oduzimanje prava na stanovanje s djetetom i povjeravanje svakodnevne
skrbi o djetetu

Pretpostavke za određivanje mjere

Članak 155.

\(1\) Sud će u izvanparničnom postupku rješenjem roditelju oduzeti pravo
na stanovanje s djetetom te će svakodnevnu skrb o djetetu povjeriti
drugoj osobi, udomiteljskoj obitelji ili ustanovi socijalne skrbi:

1\. na temelju obiteljske procjene Hrvatskog zavoda za socijalni rad da
djetetu ostankom ili povratkom u obitelj prijeti opasnost za život,
zdravlje i razvoj ili

2\. kad se nisu dogodile planirane promjene u obitelji iz prethodno
određenih mjera za zaštitu djeteta.

\(2\) Oduzimanjem prava na stanovanje s djetetom roditelj se lišava i
prava na svakodnevnu skrb o djetetu.

Podnošenje prijedloga i prilozi

Članak 156.

\(1\) Rješenje o oduzimanju prava na stanovanje s djetetom i
povjeravanju svakodnevne skrbi o djetetu drugoj osobi, udomiteljskoj
obitelji ili ustanovi socijalne skrbi, sud donosi u izvanparničnom
postupku na prijedlog djeteta, roditelja ili Hrvatskog zavoda za
socijalni rad.

\(2\) Osobe iz stavka 1. ovoga članka imaju pravo predložiti
produljenje, ukidanje i izmjenu sudske odluke o oduzimanju prava na
stanovanje s djetetom i povjeravanju svakodnevne skrbi o djetetu drugoj
osobi, udomiteljskoj obitelji ili ustanovi socijalne skrbi.

\(3\) Kad Hrvatski zavod za socijalni rad podnosi prijedlog za donošenje
odluke iz stavka 1. ovoga članka, dužan je predložiti i smještaj djeteta
te uz prijedlog dostaviti obiteljsku procjenu, individualne planove i
završna izvješća iz prethodno izrečenih mjera za zaštitu prava i
dobrobiti djeteta.

\(4\) Kad postupak pred sudom pokreću ostale osobe iz stavka 1. ovoga
članka, priloge iz stavka 3. ovoga članka i prijedlog o smještaju
djeteta Hrvatski zavod za socijalni rad podnosi u roku od osam dana od
dana primitka zahtjeva suda za dostavu priloga.

Odlučivanje o mjeri

Članak 157.

\(1\) Sud će rješenjem o oduzimanju prava na stanovanje s djetetom i
povjeravanju svakodnevne skrbi o djetetu drugoj osobi, udomiteljskoj
obitelji ili ustanovi socijalne skrbi odlučiti o smještaju djeteta i
ostvarivanju osobnih odnosa s djetetom, odnosno o nadzoru nad
ostvarivanjem osobnih odnosa s djetetom ili zabrani ostvarivanja osobnih
odnosa ako je to potrebno i ako to predlažu dijete, roditelj ili
Hrvatski zavod za socijalni rad.

\(2\) Sud će rješenjem iz stavka 1. ovoga članka obvezati roditelja da
obavještava nadležni Hrvatski zavod za socijalni rad o svakoj promjeni
adrese stanovanja.

\(3\) Rješenje iz stavka 1. ovoga članka može sadržavati uputu
roditeljima i djetetu da zatraže odgovarajuće liječenje, kao i da se
uključe u druge zdravstvene, obrazovne ili psihosocijalne programe kako
bi nakon završetka liječenja ili terapije mogli iznova samostalno
preuzeti skrb o djetetu.

\(4\) Ako se obiteljskom procjenom utvrdi da je slaba vjerojatnost
povratka djeteta u obitelj, Hrvatski zavod za socijalni rad i sud će
voditi računa da povjeravanje svakodnevne skrbi o djetetu i smještaj
djeteta budu trajnije naravi.

\(5\) Sud će rješenjem iz stavka 1. ovoga članka odlučiti i o
uzdržavanju djeteta od strane roditelja ako je to posebni skrbnik
djeteta ili Hrvatski zavod za socijalni rad u ime djeteta zahtijevao. Na
određivanje uzdržavanja na odgovarajući se način primjenjuju odredbe
članaka 474. do 477. ovoga Zakona.

Trajanje mjere

Članak 158.

\(1\) Mjera oduzimanja prava na stanovanje s djetetom i povjeravanje
svakodnevne skrbi o djetetu drugoj osobi, udomiteljskoj obitelji ili
ustanovi socijalne skrbi određuje se u trajanju do godine dana.

\(2\) Sud može u izvanparničnom postupku na prijedlog djeteta, roditelja
ili Hrvatskog zavoda za socijalni rad produljiti trajanje ove mjere za
najviše još jednu godinu, a nakon toga mjera iznimno može trajati do
pravomoćnog okončanja sudskog postupka pokrenutog radi nadomještanja
pristanka za posvojenje djeteta, odnosno postupka radi lišenja prava na
roditeljsku skrb te imenovanja skrbnika.

\(3\) Hrvatski zavod za socijalni rad će najkasnije trideset dana prije
isteka vremena iz stavaka 1. i 2. ovoga članka podnijeti sudu završno
izvješće o djetetu i roditelju kojemu je oduzeto pravo na stanovanje s
djetetom.

\(4\) Sud može u izvanparničnom postupku na prijedlog djeteta, roditelja
ili Hrvatskog zavoda za socijalni rad ukinuti mjeru oduzimanja prava na
stanovanje s djetetom i povjeravanja svakodnevne skrbi o djetetu drugoj
osobi, udomiteljskoj obitelji ili ustanovi socijalne skrbi prije isteka
vremena iz stavaka 1. i 2. ovoga članka, ako prema izvješću Hrvatskog
zavoda za socijalni rad prestanu postojati razlozi zbog kojih je mjera
određena.

Izmjena rješenja

Članak 159.

\(1\) Sud može u izvanparničnom postupku na prijedlog djeteta, roditelja
ili Hrvatskog zavoda za socijalni rad izmijeniti rješenje o oduzimanju
prava na stanovanje s djetetom i povjeravanju svakodnevne skrbi o
djetetu drugoj osobi, udomiteljskoj obitelji ili ustanovi socijalne
skrbi ako za to postoje opravdane okolnosti.

\(2\) U iznimnim slučajevima, kad je potrebna žurna promjena djetetova
smještaja ili promjena osobe kojoj je povjerena svakodnevna skrb o
djetetu, Hrvatski zavod za socijalni rad može o tome donijeti rješenje.
Hrvatski zavod za socijalni rad je dužan u roku od sedamdeset i dva sata
od donošenja rješenja o promjeni djetetova smještaja ili promjeni osobe
kojoj je povjerena svakodnevna skrb o djetetu dostaviti sudu to rješenje
neposredno ili elektroničkim putem, zajedno s prijedlogom za izmjenu
rješenja o djetetovu smještaju, odnosno rješenja u dijelu u kojem se
svakodnevna skrb o djetetu povjerava drugoj osobi, udomiteljskoj
obitelji ili ustanovi socijalne skrbi.

Dužnosti i prava osoba kojima je povjerena svakodnevna skrb o osobnim
pravima djeteta

Članak 160. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

Svakodnevna skrb obuhvaća uobičajenu njegu i skrb o djetetu, brigu o
prehrani, zdravlju, sigurnosti, odgoju, obrazovanju i psihosocijalnim
potrebama djeteta.

Dužnosti Hrvatskog zavoda za socijalni rad

Članak 161. (NN [156/23](https://www.zakon.hr/cms.htm?id=59083))

\(1\) Fizička, odnosno pravna osoba kod koje je dijete smješteno dužna
je u roku od petnaest dana od smještaja djeteta prijaviti djetetovo
boravište na temelju sudske odluke.

\(2\) Hrvatski zavod za socijalni rad nadležan prema djetetovu boravištu
će uz stručnu podršku i suradnju s Hrvatskim zavodom za socijalni rad
nadležnim prema prebivalištu, odnosno boravištu roditelja nadzirati skrb
o djetetu i osiguravati mu potporu. Roditelju i djetetu Hrvatski zavod
za socijalni rad davat će upute i pomagati im da se uklone uzroci koji
su doveli do izdvajanja djeteta iz obitelji te svaka tri mjeseca
procjenjivati primjerenost skrbi o djetetu i ponašanje roditelja i
djeteta.

\(3\) S obzirom na okolnosti slučaja, pomoć i potpora mogu biti
planirani tako da budu više usmjereni na jačanje djetetove neovisnosti
negoli na jačanje roditeljskih sposobnosti da se skrbe o djetetu ako je
to razmjerno djetetovoj dobi, stupnju razvoja te potrebama i
mogućnostima.

\(4\) Hrvatski zavod za socijalni rad će poticati ostvarivanje osobnih
odnosa između djeteta, roditelja i drugih osoba iz članka 120. ovoga
Zakona, u skladu s djetetovom dobrobiti.

Prava i dužnosti roditelja i djeteta

Članak 162.

\(1\) Dok traje mjera, roditelji imaju sva prava i dužnosti u
ostvarivanju roditeljske skrbi o djetetu, osim prava na stanovanje s
djetetom i s tim u vezi na svakodnevnu skrb o djetetu.

\(2\) Roditelj je dužan osigurati uvjete za povratak djeteta u obitelj
te nadležni Hrvatski zavod za socijalni rad obavijestiti o svakoj
promjeni adrese stanovanja.

\(3\) Roditelji imaju pravo i dužnost ostvarivati osobne odnose s
djetetom na način utvrđen sudskom odlukom i plaćati uzdržavanje za
dijete.

\(4\) Ustanova socijalne skrbi može dati pisane upute u vezi s
ostvarivanjem skrbi o djetetu i ostvarivanjem osobnih odnosa s djetetom,
a roditelj i dijete dužni su se ponašati u skladu s tim uputama.

Izvješće, povratak djeteta u obitelj ili predlaganje druge mjere

Članak 163.

\(1\) Hrvatski zavod za socijalni rad će trideset dana prije isteka roka
na koji je mjera oduzimanja prava na stanovanje s djetetom određena
izraditi izvješće o djetetu i roditelju te u skladu s rezultatima
izvješća predložiti sudu povratak djeteta u obitelj, ili produljenje
mjere za iduću godinu dana, ili lišenje roditelja prava na roditeljsku
skrb.

\(2\) Sud može iznimno nakon šest mjeseci od određivanja mjere
oduzimanja prava na stanovanje s djetetom ukinuti određenu mjeru i
roditelja lišiti prava na roditeljsku skrb ako prema izvješću Hrvatskog
zavoda za socijalni rad postoji vjerojatnost da se neće postići svrha
mjere te da bi povratak djeteta u obitelj predstavljao opasnost za
njegov život, zdravlje i razvoj.

\(3\) Izvješća iz stavaka 1. i 2. ovoga članka Hrvatski zavod za
socijalni rad dostavlja, osim sudu, i roditeljima te posebnom skrbniku
djeteta.

d\) Povjeravanje djeteta s problemima u ponašanju radi pomoći u odgoju

Pretpostavke za određivanje mjere

Članak 164.

\(1\) Sud će u izvanparničnom postupku zbog djetetova ponašanja kojim
ozbiljno ugrožava svoja prava i interese, kao i prava i interese članova
obitelji ili drugih osoba donijeti rješenja o povjeravanju djeteta s
problemima u ponašanju radi pomoći u odgoju ustanovi socijalne skrbi ili
udomiteljskoj obitelji.

\(2\) Sud će rješenje iz stavka 1. ovoga članka donijeti kad roditelji
ili druge osobe koje se skrbe o djetetu u većoj mjeri zanemaruju odgoj
djeteta ili ga nisu u mogućnosti valjano odgajati, ako promjenu
ponašanja djeteta i roditelja nije moguće postići niti jednom drugom
blažom mjerom.

Podnošenje prijedloga i prilozi

Članak 165.

\(1\) Odluku o povjeravanju djeteta s problemima u ponašanju radi pomoći
u odgoju ustanovi socijalne skrbi ili udomiteljskoj obitelji sud donosi
u izvanparničnom postupku na prijedlog Hrvatskog zavoda za socijalni
rad, državnoga odvjetnika za mladež, djeteta, roditelja ili državnog
odvjetnika za mladež.

\(2\) Kad Hrvatski zavod za socijalni rad pokreće postupak, dužan je uz
prijedlog priložiti stručnu procjenu obitelji i djeteta te prijedlog o
smještaju djeteta.

\(3\) Kad postupak pred sudom pokreću ostale osobe iz stavka 1. ovoga
članka, stručnu procjenu iz stavka 2. ovoga članka i prijedlog o
smještaju djeteta Hrvatski zavod za socijalni rad podnosi u roku od osam
dana od dana od kad to sud od njega zahtijeva.

Odlučivanje o mjeri

Članak 166.

\(1\) Sud će rješenjem o povjeravanju djeteta s problemima u ponašanju
odlučiti o smještaju djeteta i povjeravanju svakodnevne skrbi i odgoja
djeteta ustanovi socijalne skrbi ili udomiteljskoj obitelji, pri čemu
istim rješenjem može odrediti i druge mjere za zaštitu prava i dobrobiti
djeteta propisane ovim Zakonom.

\(2\) Sud će rješenjem iz stavka 1. ovoga članka odlučiti o ostvarivanju
osobnih odnosa s djetetom, nadzoru ili zabrani ostvarivanja osobnih
odnosa ako je to potrebno i ako to predlaže dijete, roditelj ili
Hrvatski zavod za socijalni rad.

\(3\) Rješenjem iz stavka 1. ovoga članka sud može odrediti upućivanje
djeteta s problemima u ponašanju ustanovi socijalne skrbi ili
udomiteljskoj obitelji vikendom, u poludnevni ili cjelodnevni boravak.

\(4\) U postupku koji prethodi donošenju rješenja iz stavka 1. ovoga
članka sud može odrediti da se dijete uključi u multidisciplinarni
dijagnostički postupak, ako je to potrebno radi donošenja rješenja iz
stavka 1. ovoga članka.

\(5\) Rješenje iz stavka 1. ovoga članka može sadržati uputu djetetu da
zatraži odgovarajuće liječenje, kao i da se uključi u druge zdravstvene,
obrazovne ili psihosocijalne programe.

\(6\) Rješenjem iz stavka 1. ovoga članka sud će odlučiti i o
uzdržavanju djeteta od strane roditelja ako je to posebni skrbnik
djeteta ili Hrvatski zavod za socijalni rad u ime djeteta zahtijevao. Na
određivanje uzdržavanja na odgovarajući se način primjenjuju odredbe
članaka 474. do 477. ovoga Zakona.

Trajanje mjere i izmjena rješenja

Članak 167.

\(1\) Mjera povjeravanja djeteta s problemima u ponašanju određuje se u
trajanju od jedne godine.

\(2\) Sud može u posebno opravdanim slučajevima produljiti trajanje ove
mjere u izvanparničnom postupku na prijedlog djeteta, roditelja,
Hrvatskog zavoda za socijalni rad ili državnog odvjetnika za mladež.

\(3\) Hrvatski zavod za socijalni rad dužan je najkasnije trideset dana
prije isteka roka iz stavaka 1. i 2. ovoga članka podnijeti sudu završno
izvješće o djetetu.

\(4\) Sud može u izvanparničnom postupku na prijedlog Hrvatskog zavoda
za socijalni rad ili drugih osoba iz članka 167. stavka 2. ovoga Zakona
ukinuti mjeru povjeravanja djeteta s problemima u ponašanju radi pomoći
u odgoju i prije isteka vremena iz stavaka 1. i 2. ovoga članka ako
prema izvješću o djetetu i roditeljima prestanu postojati razlozi zbog
kojih je mjera određena.

Prava i dužnosti roditelja i djeteta

Članak 168. (NN [156/23](https://www.zakon.hr/cms.htm?id=59083))

\(1\) Dok traje mjera povjeravanja djeteta s problemima u ponašanju,
roditelji imaju sva prava i dužnosti u ostvarivanju roditeljske skrbi o
djetetu, osim prava na stanovanje s djetetom i s tim u vezi na
svakodnevnu skrb o djetetu.

\(2\) Dok traje mjera povjeravanja djeteta s problemima u ponašanju,
roditelji imaju pravo i dužnost ostvarivati osobne odnose s djetetom i
plaćati uzdržavanje za dijete.

\(3\) Dok traje mjera povjeravanja djeteta s problemima u ponašanju,
dijete ima dužnost ponašati se u skladu s odlukom suda i uputama osoba
kojima je povjerena svakodnevna skrb, odgoj i liječenje djeteta.

\(4\) Dok traje mjera povjeravanja djeteta s problemima u ponašanju,
dijete ima pravo na ostvarivanje osobnih odnosa s roditeljima i drugim
osobama iz članka 120. ovoga Zakona sukladno odluci suda i uputama osoba
kojima je povjerena svakodnevna skrb, odgoj i liječenje djeteta.

Dužnosti Hrvatskog zavoda za socijalni rad, izvješće o djetetu i
prijedlozi

Članak 169.

\(1\) Hrvatski zavod za socijalni rad će trideset dana prije isteka roka
na koji je mjera povjeravanja djeteta s problemima u ponašanju određena
izraditi izvješće o djetetu, a po potrebi i o roditeljima, te u skladu s
rezultatima izvješća predložiti sudu povratak djeteta u obitelj ili
produljenje mjere za iduću godinu dana.

\(2\) Izvješće iz stavka 1. ovoga članka Hrvatski zavod za socijalni rad
dostavlja, osim sudu, roditeljima, posebnom skrbniku djeteta i državnom
odvjetniku za mladež ako je postupak bio pokrenut na njegov prijedlog.

e\) Lišenje prava na roditeljsku skrb

Opća pretpostavka za određivanje mjere

Članak 170.

Sud će roditelja lišiti prava na roditeljsku skrb u izvanparničnom
postupku kad utvrdi da roditelj zloupotrebljava ili grubo krši
roditeljsku odgovornost, dužnost i prava.

Posebne pretpostavke za određivanje mjere

Članak 171. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

Osim u slučaju iz članka 170. ovoga Zakona, sud u izvanparničnom
postupku roditelja može lišiti prava na roditeljsku skrb:

1\. ako je napustio dijete

2\. ako je dijete izloženo nasilju među odraslim članovima obitelji

3\. ako na temelju izvješća Hrvatskog zavoda za socijalni rad proizlazi
da roditelj ne poštuje mjere, odluke i upute koje je radi zaštite prava
i dobrobiti djeteta prethodno donio Hrvatski zavod za socijalni rad ili
sud

4\. ako na temelju izvješća i procjene Hrvatskog zavoda za socijalni rad
proizlazi da bi povratak djeteta u obitelj nakon provedene mjere za
zaštitu prava i dobrobiti djeteta predstavljao ozbiljnu opasnost za
djetetov život, zdravlje i razvoj

5\. ako su mentalne sposobnosti roditelja u tolikoj mjeri ograničene da
nije trajno u stanju ostvarivati niti jedan sadržaj roditeljske skrbi,
pri čemu je ugrožena dobrobit djeteta.

Podnošenje prijedloga i prilozi

Članak 172. (NN [156/23](https://www.zakon.hr/cms.htm?id=59083))

\(1\) Rješenje o lišenju prava na roditeljsku skrb sud donosi u
izvanparničnom postupku na prijedlog djeteta, roditelja, Hrvatskog
zavoda za socijalni radi ili državnog odvjetnika za mladež.

\(2\) Hrvatski zavod za socijalni rad je uz prijedlog za lišenje prava
na roditeljsku skrb dužan sudu dostaviti izvješća i procjene na kojima
temelji svoj zahtjev.

\(3\) Kad postupak pred sudom pokreću ostale osobe iz stavka 1. ovoga
članka, izvješće i procjenu iz stavka 2. ovoga članka Hrvatski zavod za
socijalni rad podnosi u roku od osam dana od dana od kad to sud od njega
zahtijeva.

Odluka o mirovanju roditeljske skrbi

Članak 173.

U postupku odlučivanja o lišenju prava na roditeljsku skrb sud može po
službenoj dužnosti, ovisno o okolnostima slučaja, odrediti mirovanje
roditeljske skrbi kao privremenu mjeru uz odgovarajuću primjenu odredbi
članka 115. ovoga Zakona.

Odlučivanje o mjeri

Članak 174.

\(1\) Sud će rješenjem o lišenju prava na roditeljsku skrb odlučiti i o
ostvarivanju osobnih odnosa s djetetom ako je to u iznimnim okolnostima
potrebno i ako to predlaže dijete ili roditelj koji se lišava prava na
roditeljsku skrb.

\(2\) Sud će rješenjem o lišenju prava na roditeljsku skrb odlučiti i o
uzdržavanju djeteta od strane roditelja ako je to posebni skrbnik
djeteta ili Hrvatski zavod za socijalni rad u ime djeteta zahtijevao. Na
određivanje uzdržavanja na odgovarajući se način primjenjuju odredbe
članaka 474. do 477. ovoga Zakona.

Pravni učinci izricanja mjere

Članak 175.

\(1\) Roditelj koji je lišen prava na roditeljsku skrb gubi sva prava iz
roditeljske skrbi. Sud može u iznimnim okolnostima dopustiti
ostvarivanje osobnih odnosa s djetetom roditelju koji je lišen prava na
roditeljsku skrb.

\(2\) Roditelj koji je lišen prava na roditeljsku skrb ima dužnost
plaćati uzdržavanje za dijete.

\(3\) Pravo na ostvarivanje osobnih odnosa s djetetom i dužnost
uzdržavanja prestaju posvojenjem.

Vraćanje prava na roditeljsku skrb

Članak 176.

\(1\) Pravo na roditeljsku skrb može rješenjem suda u izvanparničnom
postupku biti vraćeno ako prestanu razlozi zbog kojih je roditelj bio
lišen prava na roditeljsku skrb, osim ako dijete prije toga bude
posvojeno.

\(2\) Prijedlog za vraćanje roditeljske skrbi mogu podnijeti dijete,
roditelj koji je lišen prava na roditeljsku skrb ili Hrvatski zavod za
socijalni rad.

Posebne odredbe

Članak 177.

\(1\) Pravomoćnu odluku o lišenju i vraćanju prava na roditeljsku skrb
sud dostavlja nadležnom matičaru radi upisa u maticu rođenih djeteta i
roditelja i ministarstvu nadležnom za poslove pravosuđa radi vođenja
očevidnika o osobama koje su lišene prava na roditeljsku skrb, a ako
dijete ima neko pravo na nekretninama, odluka će se dostaviti i
zemljišnoknjižnom odjelu općinskog suda radi zabilježbe.

\(2\) Nakon punoljetnosti djeteta podaci o lišenju prava na roditeljsku
skrb ne iskazuju se u ispravama iz matice rođenih djeteta.

\(3\) Ministar nadležan za poslove pravosuđa pravilnikom će propisati
način vođenja očevidnika o osobama koje su lišene prava na roditeljsku
skrb.

4\. MJERE ZA ZAŠTITU IMOVINSKIH PRAVA DJETETA

Vrste mjera za zaštitu imovine i imovinskih prava djeteta

Članak 178.

\(1\) Sud može radi zaštite imovine i imovinskih prava djeteta u
izvanparničnom postupku na prijedlog djeteta, roditelja ili Hrvatskog
zavoda za socijalni rad donijeti rješenje kojim se jedan ili oba
roditelja lišavaju prava na upravljanje djetetovom imovinom i prava na
zastupanje djeteta u imovinskim stvarima te taj dio roditeljske skrbi
povjeriti drugom roditelju ili drugoj osobi na određeno ili neodređeno
vrijeme ili u odnosu na određenu stvar ili posao.

\(2\) Sud može radi zaštite imovine i imovinskih prava djeteta u
izvanparničnom postupku na prijedlog djeteta, roditelja ili Hrvatskog
zavoda za socijalni rad odrediti mjere osiguranja na imovini roditelja.

Izmjena ili ukidanje rješenja

Članak 179.

Osobe iz članka 178. ovoga Zakona ili Hrvatski zavod za socijalni rad
mogu tražiti izmjenu ili ukidanje rješenja o mjerama za zaštitu imovine
i imovinskih prava djeteta ako se promijene, odnosno prestanu postojati
okolnosti na temelju kojih je rješenje bilo doneseno.

### ČETVRTI DIO POSVOJENJE

Sadržaj i svrha posvojenja

Članak 180.

\(1\) Posvojenje je poseban oblik obiteljsko-pravnog zbrinjavanja i
zaštite djeteta bez odgovarajuće roditeljske skrbi kojim se stvara
trajni odnos roditelja i djeteta.

\(2\) Posvojitelji posvojenjem stječu pravo na roditeljsku skrb.

\(3\) Posvojenje se može zasnovati samo ako je u skladu s dobrobiti
djeteta.

\(4\) U postupku zasnivanja posvojenja procjenjuju se osobine
posvojitelja u odnosu na dobrobit djeteta.

\(5\) U postupcima posvojenja vodit će se računa o tome da braću i
sestre posvajaju isti posvojitelji, ako je to moguće i ako bi to bilo u
skladu s dobrobiti djeteta.

#### I. PRETPOSTAVKE ZA ZASNIVANJE POSVOJENJA

1\. PRETPOSTAVKE ZA POSVOJENJE NA STRANI DJETETA

Dob djeteta

Članak 181.

\(1\) Posvojenje se može zasnovati do osamnaeste godine života djeteta.

\(2\) Dijete nepoznatog podrijetla može se posvojiti nakon isteka tri
mjeseca od djetetova rođenja ili napuštanja djeteta.

Zabrana posvojenja srodnika ili štićenika

Članak 182.

\(1\) Ne može se posvojiti krvni srodnik u ravnoj lozi, brat, odnosno
sestra.

\(2\) Skrbnik ne može posvojiti svojega štićenika dok ga dužnosti
skrbnika ne razriješi Hrvatski zavod za socijalni rad.

Zabrana posvojenja djeteta maloljetnog roditelja

Članak 183.

\(1\) Ne može se posvojiti dijete maloljetnih roditelja.

\(2\) Iznimno, može se posvojiti dijete maloljetnih roditelja nakon
godinu dana od rođenja djeteta ako nema izgleda da će se ono podizati u
obitelji roditelja ili bake i djeda, odnosno drugih bližih srodnika.

\(3\) Za posvojenje iz stavka 2. ovoga članka potreban je pristanak
maloljetnih roditelja.

2\. PRETPOSTAVKE ZA POSVOJENJE NA STRANI POSVOJITELJA

Dob posvojitelja

Članak 184.

\(1\) Posvojitelj može biti osoba u dobi od najmanje dvadeset i jedne
godine, koja je od posvojenika starija najmanje osamnaest godina.

\(2\) Ako postoje osobito opravdani razlozi, posvojitelj može biti i
osoba mlađa od dvadeset i jedne godine, koja je od posvojenika starija
najmanje osamnaest godina.

Status posvojitelja

Članak 185.

Dijete mogu posvojiti bračni i izvanbračni drugovi zajednički, jedan
bračni ili izvanbračni drug ako je drugi bračni ili izvanbračni drug
roditelj ili posvojitelj djeteta, jedan bračni, odnosno izvanbračni drug
uz pristanak drugog bračnog, odnosno izvanbračnog druga te osoba koja
nije u braku ili izvanbračnoj zajednici.

Državljanstvo posvojitelja

Članak 186.

\(1\) Posvojiti dijete može hrvatski državljanin.

\(2\) Iznimno, posvojitelj može biti i strani državljanin ako je to u
najboljem interesu djeteta.

\(3\) Ako su posvojitelj ili dijete strani državljani, posvojenje se
može zasnovati samo uz prethodno odobrenje ministarstva nadležnog za
poslove socijalne skrbi.

Zabrane za posvojenje na strani posvojitelja

Članak 187.

Posvojiti ne može osoba:

1\. koja je lišena prava na roditeljsku skrb

2\. koja je lišena poslovne sposobnosti ili

3\. čije dosadašnje ponašanje i osobine upućuju na to da nije poželjno
povjeriti joj roditeljsku skrb o djetetu.

3\. PRISTANCI ZA POSVOJENJE I POSTUPAK DAVANJA PRISTANKA

Pristanak djetetovih roditelja

Članak 188.

\(1\) Za posvojenje je potreban pristanak djetetovih roditelja, osim ako
je drukčije određeno ovim Zakonom.

\(2\) Kad pristanak za posvojenje daju maloljetni roditelj ili roditelj
lišen poslovne sposobnosti, neovisno o dijelu u kojemu je lišen poslovne
sposobnosti, oni moraju biti u stanju razumjeti značenje pristanka na
posvojenje, a Hrvatski zavod za socijalni rad dužan ih je na prikladan
način informirati o pravnim i faktičnim posljedicama posvojenja djeteta.

\(3\) Ako roditelj lišen poslovne sposobnosti nije u stanju razumjeti
značenje pristanka za posvojenje sukladno stavku 2. ovoga članka, njegov
pristanak može nadomjestiti odluka suda sukladno članku 190. stavku 1.
točki 3. ovoga Zakona.

\(4\) Roditelj može dati pristanak da njegovo dijete posvoji njemu
poznati posvojitelj samo ako dijete posvaja bračni ili izvanbračni drug
roditelja djeteta.

\(5\) Pristanak roditelja nije obvezan ako je roditelj:

1\. umro, nestao ili nepoznat ili

2\. lišen prava na roditeljsku skrb.

\(6\) Roditelj može opozvati pristanak za posvojenje u roku od trideset
dana od potpisivanja zapisnika o pristanku za posvojenje.

Dužnosti Hrvatskog zavoda za socijalni rad

Članak 189.

\(1\) Hrvatski zavod za socijalni rad će roditelje iz članka 190.
stavka 1. točke 1. ovoga Zakona koji odbijaju dati pristanak za
posvojenje upozoriti da njihov pristanak može biti nadomješten odlukom
suda, nakon što istekne rok od tri mjeseca, računajući od dana kad su
upozoreni na tu mogućnost.

\(2\) Hrvatski zavod za socijalni rad će uz upozorenje iz stavka 1.
ovoga članka upoznati roditelje o mogućnosti izricanja mjere intenzivne
stručne pomoći i nadzora iz članka 145. ovoga Zakona u trajanju od tri
mjeseca, osim ako dijete na temelju rješenja suda već stanuje izvan
obitelji.

\(3\) Upozorenje iz stavka 1. ovoga članka nije obvezno ako je roditelj
promijenio adresu stanovanja, a o promjeni adrese nije obavijestio
nadležni Hrvatski zavod za socijalni rad te adresu stanovanja roditelja
nije moguće utvrditi.

\(4\) Rok od tri mjeseca počinje teći od prve poduzete radnje Hrvatskog
zavoda za socijalni rad radi utvrđivanja adrese stanovanja roditelja ili
od dana davanja upozorenja iz stavka 1. ovoga članka.

\(5\) Rok iz stavka 1. ovoga članka ne može isteći prije nego što
protekne pet mjeseci od rođenja djeteta.

Odluka suda koja nadomješta pristanak roditelja

Članak 190. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Sud će u izvanparničnom postupku na prijedlog Hrvatskog zavoda za
socijalni rad donijeti rješenje koje nadomješta pristanak roditelja za
posvojenje:

1\. ako roditelj dulje vrijeme zloupotrebljava ili grubo krši
roditeljsku odgovornost, dužnost i prava, a posvojenje bi bilo za
dobrobit djeteta

2\. ako roditelj zloupotrebljava ili grubo krši roditeljsku odgovornost,
dužnost i prava u kraćem razdoblju u tolikoj mjeri da postoji
vjerojatnost da mu se više neće moći trajno povjeriti skrb o djetetu ili

3\. ako je roditelj nesposoban u tolikoj mjeri da nije trajno u stanju
ostvarivati niti jedan sadržaj roditeljske skrbi i nema izgleda da će se
dijete podizati u obitelji bližih srodnika, a posvojenje bi bilo za
dobrobit djeteta.

\(2\) Sud će odbaciti prijedlog za donošenje rješenja koje nadomješta
pristanak roditelja za posvojenje iz stavka 1. točke 1. ovoga članka ako
Hrvatski zavod za socijalni rad roditelja prethodno nije upozorio,
odnosno upoznao s mogućnošću izricanja mjere intenzivne stručne pomoći
prema članku 189. ovoga Zakona ili ako od dana upozorenja nisu protekla
tri mjeseca, odnosno ako od prve radnje radi utvrđivanja adrese
stanovanja roditelja nisu protekla tri mjeseca u slučaju kad nije bilo
moguće dati upozorenje zbog nepoznate adrese stanovanja roditelja.

Pristanak djeteta i pravo na izražavanje mišljenja

Članak 191.

\(1\) Ako je dijete navršilo dvanaest godina života, za zasnivanje
posvojenja potreban je njegov pristanak.

\(2\) Dijete iz stavka 1. ovoga članka može opozvati svoj pristanak za
posvojenje sve do pravomoćnosti rješenja o posvojenju. Izjavu o
povlačenju pristanka dijete daje osobno na zapisnik.

\(3\) Ako je dijete mlađe od dvanaest godina, dijete ima pravo izraziti
svoje mišljenje o posvojenju, a djetetovo mišljenje i želje uzimaju se u
obzir u skladu s njegovom dobi i zrelošću.

\(4\) Dijete daje pristanak iz stavka 1. ovoga članka, odnosno izražava
mišljenje iz stavka 3. ovoga članka bez nazočnosti roditelja i osoba
koje ga žele posvojiti.

Pristanak djetetova skrbnika

Članak 192.

\(1\) Za posvojenje djeteta potreban je pristanak skrbnika djeteta u
slučajevima iz članka 188. stavka 5. ovoga Zakona.

\(2\) Ako je dijete pod skrbništvom, a za posvojenje nije potreban
pristanak skrbnika djeteta, skrbnik ima pravo izraziti svoje mišljenje o
posvojenju djeteta.

\(3\) Ako je za posvojenje potreban pristanak skrbnika djeteta koji je
zaposlenik Hrvatskog zavoda za socijalni rad, sud donosi rješenje koje
nadomješta pristanak za posvojenje.

\(4\) Ako skrbnik čiji je pristanak potreban odbije dati pristanak za
posvojenje djeteta bez opravdanog razloga, sud može donijeti rješenje
koje nadomješta pristanak skrbnika.

\(5\) Skrbnik ne može opozvati pristanak za posvojenje djeteta.

Pristanak bračnog, odnosno izvanbračnog druga

Članak 193.

\(1\) Kad dijete posvaja jedan bračni, odnosno izvanbračni drug,
potreban je pristanak drugoga bračnog, odnosno izvanbračnog druga.

\(2\) Pristanak iz stavka 1. ovoga članka ne može se opozvati.

Postupak davanja pristanaka

Članak 194.

\(1\) Roditelj djeteta, bračni, odnosno izvanbračni drug osobe koja
namjerava posvojiti dijete, dijete, odnosno njegov skrbnik daju
pristanak za posvojenje pred Hrvatskim zavodom za socijalni rad
nadležnim prema svojem prebivalištu, odnosno boravištu osobno na
zapisnik, nakon čega im se uručuje prijepis ovjerenoga zapisnika.

\(2\) Ako su osobe iz stavka 1. ovoga članka dale pristanak za
posvojenje pred Hrvatskim zavodom za socijalni rad koji ne vodi postupak
zasnivanja posvojenja, taj Hrvatski zavod za socijalni rad će odmah
dostaviti ovjereni zapisnik o tome Hrvatskom zavodu za socijalni rad
koji vodi postupak zasnivanja posvojenja.

\(3\) Pristanak za posvojenje roditelj može dati Hrvatskom zavodu za
socijalni rad nadležnom prema svojem prebivalištu, odnosno boravištu i
prije pokretanja postupka zasnivanja posvojenja, ali tek kad dijete
navrši šest tjedana života.

\(4\) Prije nego što osobe iz stavka 1. ovoga članka daju pristanak,
Hrvatski zavod za socijalni rad će ih upoznati sa svim pravnim i
psihosocijalnim posljedicama pristanka i posvojenja.

Pravne posljedice pristanka roditelja za posvojenje

Članak 195.

\(1\) Kad roditelj da pristanak za posvojenje, gubi pravo na
ostvarivanje roditeljske skrbi.

\(2\) Hrvatski zavod za socijalni rad će staviti dijete iz stavka 1.
ovoga članka pod skrbništvo, osim ako je djetetu skrbnik već imenovan.

#### II. PRAVNI UČINCI POSVOJENJA

Zabrana osporavanja podrijetla djeteta

Članak 196.

Nakon zasnivanja posvojenja nije dopušteno osporavanje ni utvrđivanje
majčinstva ili očinstva.

Srodstvo

Članak 197.

\(1\) Posvojenjem nastaje među posvojiteljem i njegovim srodnicima s
jedne strane te posvojenikom i njegovim potomcima s druge strane
neraskidiv odnos srodstva i sva prava i dužnosti koje iz toga proizlaze.

\(2\) Posvojenjem prestaju međusobna prava i dužnosti posvojenika i
njegovih krvnih srodnika.

\(3\) Ako dijete posvoji bračni ili izvanbračni drug roditelja djeteta,
ne prestaju prava i dužnosti između posvojenika i njegovog roditelja
koji je u braku ili izvanbračnoj zajednici s posvojiteljem te krvnim
srodnicima toga roditelja.

Osobno ime i nacionalnost posvojenika

Članak 198.

\(1\) Posvojitelji određuju osobno ime posvojeniku.

\(2\) Posvojenik dobiva zajedničko prezime posvojitelja. Ako
posvojitelji nemaju zajedničko prezime, odredit će prezime posvojeniku u
skladu s posebnim zakonom.

\(3\) Posvojenik može zadržati ime i prezime koje je imalo prije
zasnivanja posvojenja, ili svojem prezimenu dodati prezime posvojitelja,
ako Hrvatski zavod za socijalni rad utvrdi da je to u interesu djeteta.

\(4\) Posvojitelji mogu odrediti nacionalnost posvojeniku.

\(5\) Ako je posvojenik navršio dvanaest godina života, za promjenu
osobnog imena i nacionalnosti potreban je njegov pristanak.

Pravo nasljeđivanja

Članak 199.

\(1\) Posvojenjem posvojenik i njegovi potomci stječu pravo
nasljeđivanja posvojitelja, njegovih krvnih srodnika i srodnika po
posvojenju.

\(2\) Posvojenjem posvojitelj i njegovi krvni srodnici te srodnici po
posvojenju stječu pravo nasljeđivanja posvojenika i njegovih potomaka.

\(3\) Posvojenjem prestaje pravo nasljeđivanja posvojenika prema
njegovim roditeljima i drugim krvnim srodnicima, osim prema roditelju
koji je u braku, odnosno izvanbračnoj zajednici s posvojiteljem te prema
krvnim srodnicima i srodnicima po posvojenju toga roditelja.

#### III. PROCJENA PODOBNOSTI I PRIKLADNOSTI ZA POSVOJENJE I POSTUPAK ZASNIVANJA POSVOJENJA

1\. OPĆE ODREDBE

Stvarna nadležnost

Članak 200.

Procjenu podobnosti i prikladnosti za posvojenje i postupak zasnivanja
posvojenja provodi Hrvatski zavod za socijalni rad.

Mjesna nadležnost

Članak 201.

\(1\) Za procjenu podobnosti i prikladnosti za posvojenje nadležan je
Hrvatski zavod za socijalni rad mjesta prebivališta, odnosno boravišta
osoba koje imaju namjeru posvojiti.

\(2\) Postupak zasnivanja posvojenja po službenoj dužnosti provodi
Hrvatski zavod za socijalni rad nadležan prema prebivalištu, odnosno
boravištu djeteta.

Tajnost postupka i zaštita osobnih podataka

Članak 202.

U postupku zasnivanja posvojenja javnost je isključena, a svi sudionici
postupka su dužni poštovati pravo na zaštitu osobnih podataka.

2\. POSTUPAK PROCJENE PODOBNOSTI I PRIKLADNOSTI ZA POSVOJENJE

Pokretanje postupka

Članak 203.

Prije pokretanja postupka za zasnivanje posvojenja bračni, odnosno
izvanbračni drugovi ili osoba koja želi posvojiti podnijet će Hrvatskom
zavodu za socijalni rad nadležnom prema svojem prebivalištu, odnosno
boravištu pisanu prijavu namjere posvojenja i zahtjev za izdavanje
mišljenja o podobnosti i prikladnosti za posvojenje.

Stručno mišljenje o podobnosti i prikladnosti za posvojenje

Članak 204.

\(1\) Hrvatski zavod za socijalni rad će na temelju prijave namjere
posvojenja i zahtjeva za ocjenu podobnosti i prikladnosti za posvojenje
utvrditi ispunjavaju li bračni, odnosno izvanbračni drugovi ili osoba
koja želi posvojiti zakonske pretpostavke iz članaka 184. do 187. ovoga
Zakona te procijeniti njihovu podobnost i prikladnost za posvojenje.

\(2\) Ako osobe koje su podnijele zahtjev za procjenu podobnosti i
prikladnosti za posvojenje zadovoljavaju zakonske pretpostavke za
posvojenje iz stavka 1. ovoga članka, Hrvatski zavod za socijalni rad ih
upućuje na obvezu sudjelovanja u programu stručne pripreme za
posvojenje.

\(3\) Nakon provedene stručne pripreme za posvojenje iz stavka 2. ovoga
članka i stručne procjene osoba koje žele posvojiti, Hrvatski zavod za
socijalni rad će dati mišljenje o podobnosti i prikladnosti za
posvojenje u roku od šest mjeseci od zaprimanja pisane prijave i
zahtjeva.

\(4\) Ministar nadležan za poslove socijalne skrbi pravilnikom će
propisati elemente koji se odnose na podobnost i prikladnost za
posvojenje, sadržaj stručnoga mišljenja o podobnosti i prikladnosti za
posvojenje, metode utvrđivanja podobnosti i prikladnosti, sadržaj
izvješća o djetetu, vođenje registra o potencijalnim posvojiteljima te
način vođenja registra o posvojenjima.

Stručna priprema potencijalnih posvojitelja

Članak 205.

\(1\) Osobe koje prema mišljenju Hrvatskog zavoda za socijalni rad
ispunjavaju zakonske pretpostavke za posvojenje dužne su sudjelovati u
programu stručne pripreme za posvojenje.

\(2\) Poslove stručne pripreme za posvojenje obavljaju stručni radnici
Hrvatskog zavoda za socijalni rad ili druge ustanove socijalne skrbi
nadležne prema prebivalištu, odnosno boravištu potencijalnih
posvojitelja i organizacije civilnog društva ovlaštene za provođenje
programa stručne pripreme za posvojitelje.

\(3\) Ministar nadležan za poslove socijalne skrbi pravilnikom će
propisati uvjete koje moraju ispunjavati organizacije civilnog društva
za provođenje programa stručne pripreme za posvojitelje, obvezan sadržaj
i način provedbe programa stručne pripreme potencijalnih posvojitelja te
uvjete stručne osposobljenosti radnika, kao i način vođenja
dokumentacije u vezi s provedbom stručne pripreme potencijalnih
posvojitelja.

Pravo djeteta na informaciju o posvojenju

Članak 206.

Hrvatski zavod za socijalni rad upoznat će potencijalne posvojitelje s
pravom djeteta da od posvojitelja dozna da je posvojeno te će im se
savjetovati da djetetu najkasnije do sedme godine kažu da je posvojeno,
a ako je starije dobi, odmah nakon zasnivanja posvojenja.

Status potencijalnog posvojitelja

Članak 207.

Hrvatski zavod za socijalni rad na temelju pozitivnog mišljenja o
podobnosti i prikladnosti za posvojenje potencijalne posvojitelje
upisuje u registar potencijalnih posvojitelja.

3\. POSTUPAK ZASNIVANJA POSVOJENJA

Pokretanje postupka za zasnivanje posvojenja

Članak 208.

Postupak zasnivanja posvojenja pokreće i vodi po službenoj dužnosti
Hrvatski zavod za socijalni rad nadležan prema prebivalištu ili
boravištu djeteta.

Stranke u postupku zasnivanja posvojenja

Članak 209.

\(1\) Stranke u postupku zasnivanja posvojenja su dijete i
najprikladniji potencijalni posvojitelj.

\(2\) Roditelj koji je pristao da dijete posvoje njemu nepoznati
posvojitelji nakon isteka roka od trideset dana od dana potpisivanja
zapisnika o pristanku, nije stranka u postupku zasnivanja posvojenja.

\(3\) Kad dijete posvaja bračni ili izvanbračni drug roditelja djeteta,
njegov bračni ili izvanbračni drug je stranka u postupku, a drugi
roditelj djeteta nakon isteka roka od trideset dana od dana potpisivanja
zapisnika o pristanku na posvojenje nije stranka u postupku zasnivanja
posvojenja.

\(4\) Roditelj čiji je pristanak za posvojenje djeteta nadomješten
rješenjem suda, nije stranka u postupku zasnivanja posvojenja.

\(5\) Roditelj čiji pristanak za posvojenje djeteta nije potreban, nije
stranka u postupku zasnivanja posvojenja.

Pravo na izražavanje mišljenja srodnika, odnosno roditelja djeteta

Članak 210.

\(1\) Hrvatski zavod za socijalni rad saslušat će po potrebi bliske
djetetove srodnike o okolnostima koje su važne za posvojenje.

\(2\) Hrvatski zavod za socijalni rad će u postupku posvojenja dati
mogućnost roditelju koji je lišen prava na roditeljsku skrb da izrazi
mišljenje o mogućnosti da dijete bude posvojeno.

\(3\) Mišljenje roditelja iz stavka 2. ovoga članka nije obvezujuće, već
će stručni radnici Hrvatskog zavoda za socijalni rad sadržaj tog
mišljenja uzeti u obzir prilikom donošenja stručne procjene o tome je li
posvojenje u konkretnom slučaju najbolji oblik trajnog zbrinjavanja
djeteta.

\(4\) Pri postupanju iz stavka 2. ovoga članka Hrvatski zavod za
socijalni rad je osobito dužan voditi računa o tajnosti postupka
posvojenja.

Izbor najprikladnijeg posvojitelja

Članak 211.

\(1\) Hrvatski zavod za socijalni rad nadležan prema prebivalištu,
odnosno boravištu djeteta među potencijalnim posvojiteljima koji su
upisani u registar potencijalnih posvojitelja izabire onoga koji je
najprikladniji za određeno dijete, uzimajući u obzir:

1\. osobine i potrebe djeteta opisane u izvješću o djetetu i

2\. stručno mišljenje Hrvatskog zavoda za socijalni rad o podobnosti i
prikladnosti potencijalnih posvojitelja.

\(2\) Ako je od izrade mišljenja o podobnosti i prikladnosti
potencijalnih posvojitelja iz stavka 1. ovoga članka do pokretanja
postupka proteklo više od godinu dana, Hrvatski zavod za socijalni rad
mjesta prebivališta, odnosno boravišta potencijalnih posvojitelja
preispitat će bez odgode jesu li se okolnosti promijenile.

Priprema djeteta i ostvarivanje osobnih odnosa prije zasnivanja
posvojenja

Članak 212.

\(1\) Hrvatski zavod za socijalni rad će u suradnji s udomiteljem,
odnosno ustanovom socijalne skrbi u kojoj je dijete smješteno ili drugom
osobom kojoj je dijete povjereno na svakodnevnu skrb, prije donošenja
rješenja o zasnivanju posvojenja pripremiti dijete za posvojenje te
omogućiti najprikladnijem potencijalnom posvojitelju ostvarivanje
osobnih odnosa radi procjene hoće li zasnivanje posvojenja biti u skladu
s dobrobiti djeteta.

\(2\) Ostvarivanje osobnih odnosa s djetetom može se omogućiti samo u
odnosu na najprikladnijeg potencijalnog posvojitelja iz članka 211.
ovoga Zakona i to nakon što su roditelji, odnosno skrbnik dali pristanak
za posvojenje.

\(3\) Iznimno od stavka 2. ovoga članka, Hrvatski zavod za socijalni rad
može omogućiti ostvarivanje osobnih odnosa djeteta i najprikladnijeg
potencijalnog posvojitelja i bez pristanka roditelja, odnosno skrbnika
za posvojenje, ako je pokrenut postupak pred sudom radi donošenja
rješenja koje nadomješta pristanak roditelja, odnosno skrbnika za
posvojenje sukladno članku 190. stavku 1. točkama 1. i 3. ovoga Zakona.

\(4\) Za ostvarivanje osobnih odnosa iz stavaka 2. i 3. ovoga članka
potrebna je suglasnost Hrvatskog zavoda za socijalni rad.

\(5\) Za vrijeme trajanja ostvarivanja osobnih odnosa Hrvatski zavod za
socijalni rad će osigurati obitelji posvojitelja stručnu pomoć i potporu
te će procjenjivati budući odnos djeteta i posvojitelja.

\(6\) Najprikladniji potencijalni posvojitelj kod kojeg dijete boravi
radi ostvarivanja osobnih odnosa prije zasnivanja posvojenja ima pravo,
dužnost i odgovornost svakodnevno se skrbiti o djetetu.

Sadržaj rješenja o posvojenju

Članak 213. (NN [156/23](https://www.zakon.hr/cms.htm?id=59083))

\(1\) Izreka rješenja Hrvatskog zavoda za socijalni rad kojom se zasniva
posvojenje sadrži:

1\. za posvojenika: osobno ime i prezime, spol, dan, mjesec, godinu i
sat rođenja, mjesto rođenja, nacionalnost i državljanstvo, godinu i
redni broj upisa u matici rođenih

2\. za roditelje: osobni identifikacijski broj, osobno ime (i rođeno
prezime), datum i mjesto rođenja, nacionalnost, državljanstvo, zanimanje
te prebivalište i adresu stanovanja roditelja

3\. za posvojitelje: osobni identifikacijski broj, osobno ime (i rođeno
prezime), datum i mjesto rođenja, nacionalnost, državljanstvo,
zanimanje, prebivalište i adresu stanovanja

4\. određenje da se posvojitelji upisuju, odnosno ne upisuju kao
roditelji i

5\. određenje da se djetetu ima odrediti novi osobni identifikacijski
broj koji će se upisati u maticu rođenih i evidenciju o državljanstvu,
ako je to potrebno radi zaštite prava i interesa djeteta.

\(2\) Ako je zasnivanjem posvojenja došlo do promjene osobnih podataka
posvojenika, izreka rješenja sadrži i nove osobne podatke.

\(3\) U rješenju iz stavka 1. ovoga članka odredit će se da će se
posvojitelji upisati u maticu rođenih i evidenciju o državljanstvu kao
roditelji djeteta, osim ako Hrvatski zavod za socijalni rad utvrdi da to
nije u interesu djeteta.

\(4\) Za određenje da se posvojitelji upisuju kao roditelji potreban je
pristanak posvojenika koji je navršio dvanaest godina života.

Žalba protiv rješenja o posvojenju

Članak 214. (NN [156/23](https://www.zakon.hr/cms.htm?id=59083))

\(1\) Protiv rješenja o zasnivanju posvojenja stranka može podnijeti
žalbu ministarstvu nadležnom za poslove socijalne skrbi.

\(2\) Posvojenje je zasnovano kad rješenje o posvojenju postane
pravomoćno.

\(3\) Hrvatski zavod za socijalni rad dužan je pravomoćno rješenje o
posvojenju odmah dostaviti nadležnomu matičaru radi upisa u maticu
rođenih i evidenciju o državljanstvu djeteta, kao i Hrvatskom zavodu za
socijalni rad prebivališta, odnosno boravišta posvojitelja.

Upis osobnih podataka na temelju posvojenja u maticu rođenih i
evidenciju o državljanstvu

Članak 215. (NN [156/23](https://www.zakon.hr/cms.htm?id=59083))

\(1\) U maticu rođenih i evidenciju o državljanstvu posvojitelji se
upisuju kao roditelji ako je to određeno rješenjem iz članka 213. ovoga
Zakona.

\(2\) U maticu rođenih i evidenciju o državljanstvu djeteta matičar će
upisati bilješku o izvršenom posvojenju uz napomenu da se na temelju
toga upisa više ne izdaju isprave.

\(3\) Nakon toga matičar će izvršiti novi temeljni upis činjenice
rođenja prema podacima iz rješenja o posvojenju sukladno članku 213.
stavku 1. ovoga Zakona.

\(4\) Matičar će djetetu upisati u maticu rođenih i evidenciju o
državljanstvu novi osobni identifikacijski broj ako je to određeno
rješenjem iz članka 213. ovoga Zakona.

Pomoć i potpora nakon zasnivanja posvojenja

Članak 216.

\(1\) Hrvatski zavod za socijalni rad dužan je djetetu i posvojitelju
osigurati potrebnu savjetodavnu pomoć i potporu i nakon što je
posvojenje zasnovano.

\(2\) Hrvatski zavod za socijalni rad mjesta prebivališta, odnosno
boravišta posvojitelja dužan je na zahtjev Hrvatskog zavoda za socijalni
rad koji je donio rješenje o zasnivanju posvojenja pratiti prilagodbu
djeteta u posvojiteljskoj obitelji te nakon isteka roka od šest mjeseci
od dana zasnivanja posvojenja o tome sastaviti izvješće.

\(3\) Izvješće iz stavka 2. ovoga članka dostavlja se Hrvatskom zavodu
za socijalni rad koji je donio rješenje o zasnivanju posvojenja.

Pravo na uvid u podatke o posvojenju

Članak 217.

\(1\) Hrvatski zavod za socijalni rad vodi spise predmeta i očevidnik o
predmetima posvojenja.

\(2\) Podaci o posvojenju službena su tajna.

\(3\) Uvid u spise predmeta o posvojenju i maticu rođenih posvojenog
djeteta dopustit će se punoljetnom posvojeniku, posvojitelju i roditelju
koji je dao pristanak da dijete posvoji njemu poznati posvojitelj,
odnosno bračni ili izvanbračni drug roditelja djeteta.

\(4\) Maloljetnom posvojeniku Hrvatski zavod za socijalni rad dopustit
će uvid u spise predmeta o posvojenju, a matičar u maticu rođenih
posvojenika, ako Hrvatski zavod za socijalni rad utvrdi da je uvid u
spise o posvojenju ili maticu rođenih u njegovu interesu.

\(5\) Bližim krvnim srodnicima posvojenika dopustit će se uvid u spise
predmeta o posvojenju ako Hrvatski zavod za socijalni rad pribavi
pristanak punoljetnoga posvojenika.

\(6\) Ministar nadležan za poslove socijalne skrbi pravilnikom će
propisati način vođenja očevidnika i spisa predmeta o posvojenju te
sadržaj izvješća iz članka 216. stavka 2. ovoga Zakona.

### PETI DIO SKRBNIŠTVO

#### I. OPĆE ODREDBE

Pojam skrbništva

Članak 218.

Skrbništvo je oblik zaštite djeteta bez roditeljske skrbi, osobe lišene
poslovne sposobnosti i osobe koja nije iz drugih razloga u mogućnosti
štititi svoja prava i interese.

Svrha skrbništva

Članak 219.

\(1\) Djetetu štićeniku skrbništvom se nadomješta roditeljska skrb.

\(2\) Punoljetnom štićeniku lišenom poslovne sposobnosti skrbništvom se
osigurava zaštita onih prava i interesa koji su mu odlukom suda o
lišenju poslovne sposobnosti ograničeni.

Štićenik

Članak 220.

\(1\) Štićenik je osoba pod skrbništvom.

\(2\) Dostojanstvo štićenika je nepovredivo.

\(3\) Štićenik ima pravo na zaštitu od bilo kojeg oblika zlostavljanja i
ponižavajućeg postupanja.

Skrbnička zaštita

Članak 221.

Skrbnička zaštita mora biti primjerena, individualizirana te u skladu s
dobrobiti štićenika.

Obavljanje poslova skrbništva

Članak 222.

Poslove skrbništva obavljaju Hrvatski zavod za socijalni rad, skrbnik i
posebni skrbnik sukladno ovom Zakonu.

Prestanak skrbništva

Članak 223.

Skrbništvo prestaje smrću štićenika ili prestankom okolnosti zbog kojih
je osoba pod skrbništvom.

#### II. SKRBNIŠTVO ZA DJECU

Pretpostavke za imenovanje skrbnika djetetu

Članak 224.

Pod skrbništvo stavit će se dijete čiji su roditelji:

1\. umrli, nestali, nepoznati ili su najmanje mjesec dana nepoznatog
boravišta

2\. lišeni prava na roditeljsku skrb

3\. lišeni poslovne sposobnosti u dijelu koji ih onemogućava u
ostvarivanju roditeljske skrbi

4\. maloljetni, a nisu stekli poslovnu sposobnost sklapanjem braka

5\. odsutni ili spriječeni i nisu u mogućnosti brinuti se o svojem
djetetu, a ostvarivanje roditeljske skrbi nisu povjerili osobi koja
ispunjava uvjete za skrbnika ili

6\. dali pristanak za posvojenje djeteta.

Rješenje o stavljanju pod skrbništvo i imenovanje skrbnika djetetu

Članak 225.

\(1\) Hrvatski zavod za socijalni rad donosi rješenje o stavljanju
djeteta pod skrbništvo i imenuje mu skrbnika.

\(2\) Hrvatski zavod za socijalni rad dužan je pribaviti mišljenje
djeteta koje je sposobno shvatiti značenje skrbništva o osobi skrbnika,
te uzeti u obzir želje djeteta o izboru osobe skrbnika, osim ako su u
suprotnosti s njegovom dobrobiti.

\(3\) Hrvatski zavod za socijalni rad dužan je poštovati prije izraženu
želju roditelja o izboru osobe skrbnika koju je roditelj sastavio u
obliku javnobilježničke isprave (anticipiranu naredbu), ako su ispunjene
pretpostavke za imenovanje skrbnika djetetu propisane ovim Zakonom te
ako to nije u suprotnosti s dobrobiti djeteta.

\(4\) Dijete se rješenjem Hrvatskog zavoda za socijalni rad povjerava na
svakodnevnu skrb skrbniku, drugoj osobi, udomiteljskoj obitelji, domu za
djecu ili pravnoj osobi koja obavlja djelatnost socijalne skrbi, ako
drukčije nije propisano ovim Zakonom.

Dostava rješenja

Članak 226.

Rješenje o imenovanju skrbnika dostavlja se:

1\. djetetu koje je navršilo četrnaest godina

2\. djetetu koje je mlađe od četrnaest godina ako je sposobno shvatiti
značenje odluke i ako je to u skladu s njegovom dobrobiti

3\. roditeljima djeteta

4\. osobi koja se imenuje skrbnikom

5\. osobi koju je roditelj odredio u javnobilježničkoj ispravi
(anticipiranoj naredbi) kao osobu za koju bi htio da se imenuje
skrbnikom djeteta u slučaju njegove smrti, ako je ta osoba različita od
osobe iz točke 4. ovoga stavka i

6\. nadležnom matičaru te zemljišnoknjižnom odjelu suda na čijem se
području nalazi imovina djeteta.

Dužnosti djetetova skrbnika

Članak 227.

Skrbnik djeteta dužan je savjesno se brinuti o osobnim i imovinskim
pravima i obvezama djeteta, a osobito o njegovu zdravlju, odgoju i
obrazovanju.

Odluke skrbnika za koje je potrebno prethodno odobrenje Hrvatskog zavoda
za socijalni rad

Članak 228.

Skrbnik može samo s prethodnim odobrenjem Hrvatskog zavoda za socijalni
rad:

1\. odlučiti o izboru i promjeni škole i zanimanja, prekidu školovanja
ili o zapošljavanju djeteta

2\. poduzeti važnije mjere u pogledu osobe djeteta, primjerice u pogledu
zdravlja, izjava o osobnom stanju, osim onih za koje ovaj Zakon određuje
drukčije, i drugih osobnih prava i interesa djeteta i

3\. poduzimati važnije mjere u pogledu imovine djeteta, sukladno odredbi
članka 261. stavaka 2. i 3. ovoga Zakona.

Dužnost djeteta štićenika da pridonosi za svoje uzdržavanje

Članak 229.

Dijete štićenik koji ima prihode dužan je pridonositi za svoje
uzdržavanje.

Pravo na izražavanje mišljenja

Članak 230.

Dijete ima pravo na prikladan način saznati važne okolnosti koje se tiču
njegovih prava i interesa, dobiti savjet i izraziti svoje mišljenje te
biti obaviješteno o mogućim posljedicama poštivanja njegova mišljenja
kad se odlučuje o nekom njegovu pravu ili interesu. Mišljenje se uzima u
obzir u skladu s njegovom dobi i zrelosti.

Prestanak skrbništva nad djetetom

Članak 231.

\(1\) Skrbništvo nad djetetom prestaje stjecanjem poslovne sposobnosti,
posvojenjem, prestankom razloga iz članka 224. ovoga Zakona ili smrću
djeteta.

\(2\) Pravomoćno rješenje o prestanku skrbništva dostavit će se
nadležnom matičaru, radi upisa u maticu rođenih i zemljišnoknjižnom
odjelu općinskoga suda, radi brisanja zabilježbe.

#### III. SKRBNIŠTVO ZA PUNOLJETNE OSOBE

Značenje pojmova

Članak 232.

Pod pojmom skrbništva za punoljetne osobe u smislu ovoga poglavlja
Zakona podrazumijeva se skrbništvo nad punoljetnom osobom lišenom
poslovne sposobnosti ili djetetom koje je poslovnu sposobnost steklo
sklapanjem braka, a koje je rješenjem suda lišeno poslovne sposobnosti.

Temeljna načela

Članak 233.

\(1\) Zaštitu osobe s invaliditetom, ako je to moguće, potrebno je
osigurati drugim sredstvima i mjerama predviđenima posebnim propisima
prije nego što se donese odluka o lišenju poslovne sposobnosti i
skrbničkoj zaštiti.

\(2\) U provođenju skrbničke zaštite potrebno je težiti što je moguće
manjim ograničenjima prava štićenika.

\(3\) U postupanju sa štićenikom moraju se uzeti u obzir osobnost te
sadašnji ili ranije izraženi stavovi osobe, kao i zaštita njezina
dostojanstva i dobrobiti.

\(4\) Potrebno je poticati samostalno donošenje odluka od strane
štićenika te mu pružati podršku u donošenju odluka, kao i sudjelovanju u
životu zajednice.

\(5\) Skrbnik je dužan prihvatiti želje i osobne stavove štićenika osim
ako je to u suprotnosti s njegovom dobrobiti.

Pretpostavke, opseg, postupak i sadržaj lišenja poslovne sposobnosti

Članak 234. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Sud će u izvanparničnom postupku punoljetnu osobu koja se zbog
duševnih smetnji ili drugih razloga nije sposobna brinuti o nekom od
svojih prava, potreba ili interesa, ili koja ugrožava prava i interese
drugih osoba, u tom dijelu lišiti poslovne sposobnosti.

\(2\) Iznimno od stavka 1. ovoga članka, ako je to od osobite važnosti
za zaštitu prava i interesa punoljetne osobe, sud može potpuno lišiti
poslovne sposobnosti osobu koja nije sposobna ostvariti smisleni kontakt
s drugom osobom i izraziti svoju volju.

\(3\) Prije donošenja rješenja o lišenju poslovne sposobnosti sud će
pribaviti stručno mišljenje vještaka odgovarajuće grane medicine o
zdravstvenom stanju osobe za koju je pokrenut postupak lišenja poslovne
sposobnosti i o utjecaju toga stanja na njezine sposobnosti zaštite
svojega pojedinog prava ili skupine prava, ili na ugrožavanje prava i
interesa drugih osoba.

\(4\) Rješenjem o lišenju poslovne sposobnosti osobe iz stavka 1. ovoga
članka sud će odrediti radnje i poslove koje osoba nije sposobna
samostalno poduzeti u odnosu na osobno stanje te imovinu.

\(5\) Radnje i poslovi koje osoba nije sposobna samostalno poduzeti i
koji se odnose na osobno stanje su davanje izjava ili poduzimanje radnji
koje se odnose na promjenu osobnog imena, sklapanje i prestanak braka,
roditeljstvo, odluke o zdravlju, mjestu prebivališta, odnosno boravišta,
zapošljavanju i drugo, osim ako nije ovim Zakonom drukčije određeno.

\(6\) Radnje i poslovi koje osoba nije sposobna samostalno poduzeti i
koji se odnose na imovinu su raspolaganje i upravljanje imovinom, plaćom
ili drugim stalnim novčanim primanjima, osim ako nije ovim Zakonom
drukčije određeno.

\(7\) Rješenjem o lišenju poslovne sposobnosti u slučaju iz stavka 6.
ovoga članka odredit će se točan iznos plaće, odnosno stalnog novčanog
primanja preko kojega štićenik ne može samostalno raspolagati te
označiti imovinu i točan iznos, ako je to prikladno, kojom štićenik ne
može samostalno raspolagati i upravljati, odnosno preko kojeg iznosa ne
može samostalno raspolagati i upravljati.

\(8\) Ako je osoba lišena poslovne sposobnosti roditelj djeteta, u
dijelu u kojem nije u stanju ostvarivati roditeljsku skrb nastupa
mirovanje ostvarivanja roditeljske skrbi sukladno članku 114. ovoga
Zakona.

\(9\) Za poslove koji nisu određeni u odluci iz stavka 4. ovoga članka
osoba lišena poslovne sposobnosti ima poslovnu sposobnost te ih može
samostalno poduzimati.

Dužnost obavješćivanja

Članak 235.

\(1\) Svatko može obavijestiti Hrvatski zavod za socijalni rad o potrebi
pružanja zaštite osobama iz članka 234. stavka 1. ovoga Zakona.

\(2\) Zdravstvene ustanove i izabrani doktori opće odnosno obiteljske
medicine dužni su na zahtjev Hrvatskog zavoda za socijalni rad ili po
službenoj dužnosti Hrvatskom zavodu za socijalni rad dostaviti podatke o
duševnim smetnjama i drugim uzrocima zbog kojih osoba nije sposobna
brinuti se o svojim pravima i interesima.

\(3\) Prije dostavljanja obavijesti iz stavka 2. ovoga članka potreban
je pristanak osobe čiji se podaci dostavljaju, ili njezinog zakonskog
zastupnika.

Ovlasti Hrvatskog zavoda za socijalni rad u postupku radi lišenja
poslovne sposobnosti

Članak 236.

\(1\) Hrvatski zavod za socijalni rad predložit će sudu pokretanje
postupka radi lišenja poslovne sposobnosti kad procijeni da bi zbog
razloga iz članka 234. stavka 1. ovoga Zakona osobu bilo potrebno lišiti
poslovne sposobnosti.

\(2\) Hrvatski zavod za socijalni rad osobi za koju je pokrenut postupak
radi lišenja poslovne sposobnosti imenuje posebnog skrbnika, osim ako je
ta osoba ovlastila punomoćnika.

\(3\) Ako postupak radi lišenja poslovne sposobnosti predlaže Hrvatski
zavod za socijalni rad, posebni skrbnik ne može biti stručni radnik toga
Hrvatskog zavoda za socijalni rad.

\(4\) Ako postupak radi lišenja poslovne sposobnosti predlaže neka druga
osoba iz članka 496. ovoga Zakona, ta osoba ne može biti imenovana
posebnim skrbnikom.

\(5\) Posebni skrbnik iz stavka 2. ovoga članka je osoba s položenim
pravosudnim ispitom zaposlena u Centru za posebno skrbništvo iz članka
544. ovoga Zakona.

\(6\) Iznimno od stavka 5. ovoga članka, ako je osoba u odnosu na koju
se vodi postupak radi lišenja poslovne sposobnosti u obliku
javnobilježničke isprave odredila osobu za koju želi da ju zastupa u
postupku radi lišenja poslovne sposobnosti (anticipirana naredba),
Hrvatski zavod za socijalni rad će tu osobu imenovati posebnim skrbnikom
ako ispunjava ostale pretpostavke za imenovanje skrbnikom propisane ovim
Zakonom.

\(7\) Posebni skrbnik ovlašten je i dužan poduzimati radnje te zastupati
interese osobe samo u postupku za koji je imenovan.

Odluka o stavljanju pod skrbništvo i imenovanju skrbnika

Članak 237.

\(1\) Hrvatski zavod za socijalni rad dužan je u roku od trideset dana
od pravomoćnosti rješenja suda kojim se osoba lišava poslovne
sposobnosti, donijeti rješenje o stavljanju te osobe pod skrbništvo i
imenovati joj skrbnika.

\(2\) Sud je dužan o pravomoćnosti rješenja kojim se osoba lišava
poslovne sposobnosti bez odgode obavijestiti Hrvatski zavod za socijalni
rad.

\(3\) Dok rješenje o imenovanju skrbnika iz stavka 1. ovoga članka ne
postane izvršno, posebni skrbnik imat će položaj skrbnika.

Preispitivanje zdravlja štićenika

Članak 238.

\(1\) Skrbnik je dužan jednom godišnje pribaviti od izabranog doktora
obiteljske medicine štićenika mišljenje o stanju zdravlja štićenika s
obzirom na razlog lišenja poslovne sposobnosti, zasnovanog na mišljenju
liječnika specijalista.

\(2\) Mišljenje iz stavka 1. ovoga članka skrbnik je dužan dostaviti
Hrvatskom zavodu za socijalni rad kao sastavni dio izvješća o svom radu.
Ako skrbnik bez opravdanih razloga ne dostavi mišljenje iz stavka 1.
ovoga članka kao sastavni dio izvješća o radu, Hrvatski zavod za
socijalni rad će ga upozoriti na to i pozvati da dostavi mišljenje, a
ako ga ne dostavi ni nakon naknadnog poziva, pokrenut će postupak za
razrješenje skrbnika.

\(3\) Hrvatski zavod za socijalni rad dužan je svake tri godine
preispitati potrebu skrbničke zaštite štićenika i o tome sastaviti
izvješće.

\(4\) Izabrani doktor obiteljske medicine dužan je mišljenje iz
stavka 1. ovoga članka izdati na posebnom obrascu.

\(5\) Sadržaj obrasca iz stavka 4. ovoga članka pravilnikom će propisati
ministar nadležan za poslove socijalne skrbi uz suglasnost ministra
nadležnog za zdravlje.

Prestanak skrbništva za punoljetne osobe

Članak 239.

\(1\) Sud može u izvanparničnom postupku odlučiti da osobi koja je bila
lišena poslovne sposobnosti bude smanjen opseg lišenja poslovne
sposobnosti, odnosno da joj se poslovna sposobnost vrati.

\(2\) Skrbništvo za punoljetne štićenike prestaje kad rješenje o
vraćanju poslovne sposobnosti postane pravomoćno ili štićenik umre.

#### IV. POSEBNO SKRBNIŠTVO

Posebno skrbništvo za dijete

Članak 240.

\(1\) Radi zaštite pojedinih osobnih i imovinskih prava i interesa
djeteta, Hrvatski zavod za socijalni rad ili sud će imenovati posebnog
skrbnika:

1\. djetetu u bračnim sporovima i u postupcima osporavanja majčinstva
ili očinstva

2\. djetetu u drugim postupcima u kojima se odlučuje o roditeljskoj
skrbi, pojedinim sadržajima roditeljske skrbi i osobnim odnosima s
djetetom kad postoji spor među strankama

3\. djetetu u postupku izricanja mjera za zaštitu osobnih prava i
dobrobiti djeteta iz nadležnosti suda kada je to propisano odredbama
ovoga Zakona

4\. djetetu u postupku donošenja rješenja koje zamjenjuje pristanak na
posvojenje

5\. djetetu kad postoji sukob interesa između njega i njegovih zakonskih
zastupnika u imovinskim postupcima ili sporovima, odnosno pri sklapanju
pojedinih pravnih poslova

6\. djeci u slučaju spora ili sklapanja pravnog posla između njih kad
ista osoba nad njima ostvaruje roditeljsku skrb

7\. djetetu stranom državljaninu ili djetetu bez državljanstva koje se
bez pratnje zakonskoga zastupnika zatekne na teritoriju Republike
Hrvatske

8\. u drugim slučajevima kada je to propisano odredbama ovoga Zakona,
odnosno posebnih propisa ili ako je to potrebno radi zaštite prava i
interesa djeteta.

\(2\) Posebni skrbnik dužan je:

1\. zastupati dijete u postupku za koji je imenovan

2\. obavijestiti dijete o predmetu spora, tijeku i ishodu na način koji
je primjeren djetetovoj dobi i

3\. prema potrebi, kontaktirati s roditeljem ili drugim osobama koje su
djetetu bliske.

\(3\) Posebni skrbnik iz stavka 1. ovoga članka je osoba s položenim
pravosudnim ispitom zaposlena u Centru za posebno skrbništvo iz članka
544. ovoga Zakona.

\(4\) Iznimno od stavka 3. ovoga članka, ako dijete koje je navršilo
četrnaest godina i kojem je rješenjem priznata sposobnost za poduzimanje
radnji u postupku sukladno člancima 130. i 359. ovoga Zakona ovlasti
punomoćnika, neće mu se imenovati posebni skrbnik, osim u slučaju iz
stavka 1. točke 7. ovoga članka.

\(5\) Hrvatski zavod za socijalni rad će imenovati posebnog skrbnika
izvan Centra za posebno skrbništvo u slučaju iz stavka 1. točke 7. ovoga
članka.

\(6\) Hrvatski zavod za socijalni rad može imenovati posebnog skrbnika
izvan Centra za posebno skrbništvo u slučaju iz stavka 1. točke 8. ovoga
članka.

\(7\) Posebni skrbnik iz stavaka 5. i 6. ovoga članka koji nije
zaposlenik Centra za posebno skrbništvo mora ispunjavati uvjete
propisane ovim Zakonom za imenovanje skrbnika.

Posebno skrbništvo za punoljetne osobe

Članak 241.

\(1\) Radi zaštite pojedinih osobnih i imovinskih prava i interesa
Hrvatski zavod za socijalni rad imenovat će posebnog skrbnika:

1\. osobi u odnosu na koju je podnesen prijedlog za lišenje poslovne
sposobnosti, osim u slučaju iz članka 236. stavka 2. ovoga Zakona

2\. osobi kojoj najmanje tri mjeseca nije poznato boravište ili nije
dostupna, a nema punomoćnika, u stvarima o kojima se odlučuje prema
odredbama ovoga Zakona

3\. štićeniku kad postoji sukob interesa između njega i njegova skrbnika
ili bliskoga srodnika, odnosno bračnog druga skrbnika, u imovinskim
postupcima ili sporovima, odnosno pri sklapanju pojedinih pravnih
poslova

4\. štićenicima u slučaju spora ili sklapanja pravnoga posla između njih
kad imaju istoga skrbnika i

5\. iznimno, osobi u slučaju privremene spriječenosti ili nesposobnosti
za obavljanje jednokratnih neodgodivih radnji čije je poduzimanje
potrebno radi zaštite prava i interesa te osobe.

\(2\) Posebni skrbnik iz stavka 1. ovoga članka je osoba s položenim
pravosudnim ispitom zaposlena u Centru za posebno skrbništvo iz članka
544. ovoga Zakona, odnosno osoba određena javnobilježničkom ispravom
(anticipirana naredba) iz članka 236. stavka 6. ovoga Zakona.

\(3\) Na dužnosti posebnog skrbnika na odgovarajući način primjenjuju se
odredbe članka 240. stavaka 2. ovoga Zakona.

\(4\) Hrvatski zavod za socijalni rad će imenovati posebnog skrbnika
izvan Centra za posebno skrbništvo u slučajevima iz stavka 1. točke 5.
ovoga članka.

\(5\) Posebni skrbnik iz stavka 1. ovoga članka koji nije zaposlenik
Centra za posebno skrbništvo mora ispunjavati pretpostavke propisane
ovim Zakonom za imenovanje skrbnika.

Imenovanje posebnog skrbnika

Članak 242.

\(1\) Rješenje o imenovanju posebnog skrbnika donosi Hrvatski zavod za
socijalni rad, osim ako je ovim Zakonom propisano da rješenje o
imenovanju posebnog skrbnika donosi sud.

\(2\) Rješenjem o imenovanju posebnog skrbnika određuju se njegove
dužnosti i ovlasti.

\(3\) Na imenovanje posebnog skrbnika na odgovarajući se način
primjenjuju odredbe članka 226. točaka 1. do 5., članka 247. stavka 3.
te stavaka 6. do 10. ovoga Zakona.

\(4\) O žalbi protiv rješenja Hrvatskog zavoda za socijalni rad o
imenovanju posebnog skrbnika iz članaka 240. i 241. ovoga Zakona
odlučuje ministarstvo nadležno za poslove socijalne skrbi. Žalba ne
odgađa izvršenje rješenja, osim u slučaju kad je podnesena protiv
rješenja o imenovanju posebnog skrbnika iz članka 241. stavka 1. točke
2. ovoga Zakona.

\(5\) Na podnošenje žalbe iz stavka 4. ovoga članka na odgovarajući se
način primjenjuju odredbe članka 278. ovoga Zakona.

\(6\) U slučajevima kada Hrvatski zavod za socijalni rad imenuje
posebnog skrbnika djetetu iz članka 240. ovoga Zakona, osim djeteta koje
je navršilo četrnaest godina, pravo na žalbu imaju roditelji i osoba
koja je imenovana posebnim skrbnikom.

\(7\) O žalbi protiv rješenja suda o imenovanju posebnog skrbnika iz
članka 240. ovoga Zakona odlučuje sudac pojedinac drugostupanjskog suda.
Žalba ne odgađa pravne učinke rješenja.

\(8\) Pravo na žalbu iz stavka 7. ovoga članka imaju dijete koje je
navršilo četrnaest godina, roditelji, osoba koja je imenovana posebnim
skrbnikom, a Hrvatski zavod za socijalni rad ako je predložio imenovanje
posebnog skrbnika.

\(9\) Na posebne skrbnike koje imenuje Hrvatski zavod za socijalni rad,
a koji nisu zaposlenici Centra za posebno skrbništvo na odgovarajući se
način primjenjuju odredbe članaka 249. i 279. ovoga Zakona.

\(10\) Ako posebni skrbnik zloupotrebljava svoje ovlasti ili neuredno
obavlja svoje dužnosti čime može prouzročiti štetu za osobu koju
zastupa, ako nastanu okolnosti koje ga sprječavaju da obavlja svoju
dužnost ili ako poseban skrbnik umre, sud odnosno Hrvatski zavod za
socijalni rad koji vodi postupak će imenovati drugog posebnog skrbnika.
Ako je poseban skrbnik zaposlenik Centra za posebno skrbništvo, sud
odnosno Hrvatski zavod za socijalni rad koji vodi postupak obavijestit
će o zloupotrebljavanju ovlasti, odnosno neurednom obavljanju dužnosti
ravnatelja Centra za posebno skrbništvo.

Ovlasti i dužnosti posebnog skrbnika

Članak 243.

\(1\) Na dužnosti, ovlasti i odgovornosti posebnog skrbnika te na
postupanje Hrvatskog zavoda za socijalni rad u predmetima posebnog
skrbništva na odgovarajući se način primjenjuju odredbe članaka 230. i
233., članka 252. stavaka 2. i 3., članka 257. stavka 2., članka 265.,
članaka 270. do 273. te članka 276. ovoga Zakona.

\(2\) Ako je posebnim skrbnikom Hrvatski zavod za socijalni rad imenovao
osobu koja nije zaposlenik Centra za posebno skrbništvo odgovarajuće se
primjenjuju odredbe članka 268. ovoga Zakona.

\(3\) Hrvatski zavod za socijalni rad odredit će opseg dužnosti i
ovlasti posebnom skrbniku osobe u odnosu na koju je pokrenut postupak
radi lišenja poslovne sposobnosti, uzimajući u obzir sadržaj prijedloga
za lišenje poslovne sposobnosti.

\(4\) Ovlasti i dužnosti posebnog skrbnika iz stavka 3. ovoga članka
Hrvatski zavod za socijalni rad u pravilu će ograničiti na zastupanje u
postupku radi lišenja poslovne sposobnosti i poduzimanje žurnih mjera
nužnih za osiguranje imovine ili zaštitu zdravlja osobe u odnosu na koju
se postupak vodi.

\(5\) Tijekom postupka radi lišenja poslovne sposobnosti Hrvatski zavod
za socijalni rad ovlašten je rješenjem proširiti opseg ovlasti i
dužnosti posebnom skrbniku iz stavaka 3. i 4. ovoga članka.

\(6\) Dužnost posebnog skrbnika iz stavka 3. ovoga članka prestaje kad
rješenje o stavljanju pod skrbništvo postane izvršno, odnosno kad
rješenje kojim je utvrđeno da ne postoje razlozi za lišenje poslovne
sposobnosti postane pravomoćno.

\(7\) Posebni skrbnik koji je zaposlenik Centra za posebno skrbništvo
dužan je podnijeti izvješće o svojem radu tijekom obavljanja poslova
skrbništva na zahtjev ravnatelja Centra za posebno skrbništvo u roku
koji odredi ravnatelj te završno izvješće ravnatelju Centra za posebno
skrbništvo te tijelu koje je imenovalo posebnog skrbnika ako tijelo to
od njega zatraži, u roku od osam dana od okončanja postupka za koji je
bio imenovan.

\(8\) Posebni skrbnik koji nije zaposlenik Centra za posebno skrbništvo
dužan je podnijeti izvješće o svojem radu tijekom obavljanja poslova
skrbništva na zahtjev ravnatelja Hrvatskog zavoda za socijalni rad u
roku koji odredi ravnatelj, te završno izvješće u roku od osam dana po
okončanju posla, radnje odnosno postupka za koji je bio imenovan.

Imenovanje privremenog zastupnika za nedostupnu osobu ili osobu
nepoznata boravišta

Članak 244.

\(1\) Osobi kojoj je najmanje tri mjeseca nepoznato boravište ili nije
dostupna, a nema punomoćnika, u postupcima koji su pokrenuti i vode se
pred sudom ili javnopravnim tijelima, tijelo pred kojim se vodi određeni
postupak imenovat će privremenog zastupnika, osim ako je toj osobi
imenovan posebni skrbnik sukladno članku 241. stavku 1. točki 2. ovoga
Zakona.

\(2\) Tijelo koje je imenovalo privremenog zastupnika iz stavka 1. ovoga
članka o tome će bez odgode obavijestiti nadležni Hrvatski zavod za
socijalni rad.

Posebni skrbnik imenovan od suda

Članak 245.

\(1\) U slučaju spora između štićenika čiji je skrbnik određen prema
odredbi članka 247. stavka 6. ovoga Zakona i Hrvatskog zavoda za
socijalni rad, sud će u izvanparničnom postupku radi zaštite prava i
interesa tog štićenika imenovati posebnog skrbnika i odrediti opseg
njegovih ovlasti.

\(2\) Ako se za posebnog skrbnika iz stavka 1. ovoga članka imenuje
osoba izvan Centra za posebno skrbništvo, posebni skrbnik mora
ispunjavati pretpostavke propisane ovim Zakonom za imenovanje skrbnika.

\(3\) Prijedlog sudu za postavljanje skrbnika iz stavka 1. ovoga članka
može podnijeti štićenik te druga osoba koja dozna za postojanje
okolnosti iz stavka 1. ovoga članka.

\(4\) O žalbi protiv rješenja o imenovanju posebnog skrbnika iz
stavka 1. ovoga članka odlučuje sudac pojedinac drugostupanjskog suda.
Žalba ne odgađa pravne učinke rješenja.

\(5\) Pravo na žalbu iz stavka 4. ovoga članka imaju štićenik, osoba
koja je imenovana posebnim skrbnikom, a druga osoba iz stavka 3. ovoga
članka ako je ona pokrenula postupak.

Prestanak prava i dužnosti posebnog skrbnika

Članak 246.

\(1\) Rješenje o prestanku posebnog skrbništva donosi Hrvatski zavod za
socijalni rad ili sud koji je imenovao posebnog skrbnika.

\(2\) Prava i dužnosti posebnog skrbnika prestaju kad rješenje o
prestanku toga skrbništva postane izvršno, odnosno kad nastupe pravni
učinci tog rješenja, osim ako je drukčije određeno ovim Zakonom.

\(3\) Hrvatski zavod za socijalni rad ili sud koji je imenovao posebnog
skrbnika može razriješiti prava i dužnosti posebnog skrbnika na njegov
zahtjev te štićeniku bez odgode imenovati novog posebnog skrbnika.

#### V. SKRBNIK

Imenovanje skrbnika

Članak 247.

\(1\) Rješenjem Hrvatskog zavoda za socijalni rad skrbnikom se imenuje
osoba koja ima osobine i sposobnosti za obavljanje skrbništva i koja
pristane biti skrbnikom te ako je to za dobrobit štićenika.

\(2\) Ako osoba lišena poslovne sposobnosti ima roditelja ili roditelje
koji pristanu i sposobni su skrbiti se o svojem punoljetnom djetetu
lišenom poslovne sposobnosti, Hrvatski zavod za socijalni rad će takvom
roditelju, odnosno roditeljima prigodom odluke o izboru skrbnika u
pravilu dati prednost pred ostalim osobama.

\(3\) Hrvatski zavod za socijalni rad može štićeniku imenovati i više
skrbnika i pritom odlučiti moraju li odluke za posebno određene radnje
ili postupke donositi zajednički ili svaki samostalno.

\(4\) Hrvatski zavod za socijalni rad može u rješenju o imenovanju
skrbnika imenovati zamjenika skrbniku koji mora ispunjavati uvjete za
skrbnika. Ako skrbnik umre ili samovoljno prestane obavljati svoju
dužnost ili ako nastanu okolnosti koje zaprječuju skrbnika da obavlja
svoju dužnost, odnosno ako Hrvatski zavod za socijalni rad utvrdi da
postoje razlozi za razrješenje skrbnika propisani odredbama ovoga
Zakona, Hrvatski zavod za socijalni rad ispitat će ispunjava li zamjenik
skrbnika i dalje uvjete potrebne za imenovanje skrbnika te donijeti
rješenje o njegovu imenovanju skrbnikom. Do donošenja rješenja o
imenovanju skrbnika, zamjenik skrbnika može donositi samo hitne odluke.

\(5\) Ako je osoba lišena poslovne sposobnosti prije lišenja poslovne
sposobnosti u obliku javnobilježničke isprave odredila osobu ili više
osoba za koju, odnosno koje bi htjela da se imenuju skrbnikom, odnosno
skrbnicima, kao i osobe za koje bi htjela da se imenuje njihovim
zamjenicima (anticipirana naredba), Hrvatski zavod za socijalni rad će
tu osobu, odnosno osobe imenovati skrbnikom, odnosno skrbnicima te
zamjenikom, odnosno zamjenicima skrbnika ako su ispunjene ostale
pretpostavke za imenovanje skrbnikom propisane ovim Zakonom.

\(6\) Ako to zahtijevaju okolnosti slučaja i dobrobit štićenika,
Hrvatski zavod za socijalni rad će skrbnikom imenovati osobu zaposlenu u
tom Hrvatskom zavodu za socijalni rad iz redova stručnih radnika.
Skrbnikom ne može biti imenovan ravnatelj Hrvatskog zavoda za socijalni
rad ni službenik koji obavlja pravne poslove skrbništva u tom Hrvatskom
zavodu za socijalni rad.

\(7\) Za imenovanje skrbnika iz stavka 6. ovoga članka nije potreban
pristanak osobe koja se imenuje skrbnikom.

\(8\) Ista osoba može biti skrbnik većem broju štićenika ako to nije u
suprotnosti s dobrobiti štićenika.

\(9\) Hrvatski zavod za socijalni rad upoznat će štićenika s osobom koju
namjerava imenovati skrbnikom i od njega o toj osobi zatražiti
mišljenje.

\(10\) Hrvatski zavod za socijalni rad može zatražiti mišljenje od
posebnog skrbnika, srodnika ili drugih bliskih osoba o osobi koju
namjerava imenovati skrbnikom.

Zapreke za imenovanje osobe skrbnika

Članak 248.

Skrbnik ne može biti osoba:

1\. koja je lišena prava na roditeljsku skrb

2\. koja je lišena poslovne sposobnosti

3\. čiji su interesi u suprotnosti s interesima štićenika

4\. od koje se, s obzirom na njezino ponašanje i osobine te odnose sa
štićenikom, ne može očekivati da će pravilno obavljati dužnosti skrbnika

5\. s kojom je štićenik sklopio ugovor o doživotnom ili dosmrtnom
uzdržavanju i

6\. s čijim je bračnim, odnosno izvanbračnim drugom štićenik sklopio
ugovor o doživotnom ili dosmrtnom uzdržavanju.

Dužnosti Hrvatskog zavoda za socijalni rad prigodom imenovanja skrbnika

Članak 249.

Hrvatski zavod za socijalni rad dužan je upoznati osobu koju namjerava
imenovati skrbnikom sa značenjem skrbništva, pravima štićenika te
dužnostima, ovlastima i pravima skrbnika, a s tim je okolnostima dužan
upoznati i štićenika, osim ako to nije moguće, o čemu je Hrvatski zavod
za socijalni rad dužan sastaviti bilješku.

Sadržaj rješenja o imenovanju skrbnika

Članak 250.

\(1\) Hrvatski zavod za socijalni rad rješenjem o imenovanju skrbnika
određuje njegove dužnosti i prava.

\(2\) Prigodom određivanja dužnosti i prava skrbnika Hrvatski zavod za
socijalni rad je dužan voditi računa o opsegu i sadržaju lišenja
poslovne sposobnosti punoljetnog štićenika, te u skladu s tim
primjenjivati odgovarajuće odredbe ovoga Zakona koje se odnose na
dužnosti skrbnika.

\(3\) Hrvatski zavod za socijalni rad može rješenjem ograničiti ovlasti
skrbnika ako je to u interesu štićenika i odlučiti da pojedine poslove
za štićenika obavlja stručni radnik Hrvatskog zavoda za socijalni rad
ili druga osoba osposobljena za takvu vrstu poslova, a na koje se
primjenjuju odredbe ovoga Zakona o pravima i obvezama skrbnika.

Dostava izvršnog rješenja o skrbništvu

Članak 251.

Rješenje o stavljanju pod skrbništvo i o prestanku skrbništva te
rješenje o imenovanju i razrješenju osobe skrbnika Hrvatski zavod za
socijalni rad će u roku od osam dana od dana izvršnosti rješenja
dostaviti matičaru radi upisa u maticu rođenih i zemljišnoknjižnom
odjelu općinskog suda na području kojega štićenik ima nekretnine radi
zabilježbe činjenice da se osoba nalazi pod skrbništvom i opsega lišenja
poslovne sposobnosti, odnosno brisanja takve zabilježbe iz zemljišne
knjige.

Dužnosti skrbnika

Članak 252.

\(1\) Skrbnik je dužan poduzimati mjere da se štićenik osposobi za
samostalan život i rad, savjesno se brinuti o osobnim i imovinskim
pravima i obvezama te o dobrobiti štićenika, a u skladu s odlukom o
lišenju poslovne sposobnosti.

\(2\) Prije poduzimanja mjera zaštite osobe štićenika ili njegovih
imovinskih interesa skrbnik je uvijek dužan razmotriti mišljenje, želje
i osjećaje štićenika te ih uzeti u obzir, osim ako je to u suprotnosti s
dobrobiti štićenika.

\(3\) O poduzetim mjerama iz stavka 2. ovoga članka te eventualnim
razlozima odbijanja želja štićenika skrbnik je dužan sastaviti bilješku
kao sastavni dio izvješća o radu skrbnika.

\(4\) Skrbnik će nastojati punoljetnog štićenika, ovisno o njegovu
zdravstvenom stanju i sposobnostima uključiti u svakodnevni život i
slobodne aktivnosti.

\(5\) O poduzetim mjerama iz stavka 4. ovoga članka skrbnik je dužan
sastaviti bilješku kao sastavni dio izvješća o radu skrbnika.

Imovina štićenika

Članak 253. (NN [98/19](https://www.zakon.hr/cms.htm?id=40777))

\(1\) Hrvatski zavod za socijalni rad će bez odgode popisati i opisati
imovinu štićenika lišenog poslovne sposobnosti glede raspolaganja i
upravljanja imovinom i povjeriti je na upravljanje skrbniku.

\(2\) Ako štićenik iz stavka 1. ovoga članka ima nepokretnu imovinu,
Hrvatski zavod za socijalni rad procijenit će njezinu vrijednost na
temelju raspoloživih podataka javnopravnih tijela.

\(3\) Ako to Hrvatski zavod za socijalni rad smatra potrebnim,
procijenit će vrijednost pokretne imovine na temelju raspoloživih
podataka javnopravnih tijela.

\(4\) Popisu imovine prisustvuju članovi povjerenstva u sastavu:
predstavnik Hrvatskog zavoda za socijalni rad, predstavnik nadležnog
upravnog tijela županije odnosno Grada Zagreba, skrbnik, osoba kod koje
se imovina nalazi, a štićenik ako je sposoban shvatiti o čemu se radi.

\(5\) Članove povjerenstva iz stavka 4. ovoga članka imenuje Hrvatski
zavod za socijalni rad.

\(6\) Akt o imenovanju članova povjerenstva iz stavka 5. ovoga članka
nije upravni akt.

Osiguranje imovine štićenika prije donošenja rješenja o skrbništvu

Članak 254.

\(1\) Hrvatski zavod za socijalni rad će, ako procijeni da je potrebno,
popisati i opisati imovinu osobe lišene poslovne sposobnosti glede
raspolaganja i upravljanja imovinom koju treba staviti pod skrbništvo te
poduzeti druge mjere za osiguranje imovine i prije donošenja rješenja o
imenovanju skrbnika.

\(2\) Hrvatski zavod za socijalni rad može i prije donošenja rješenja o
imenovanju skrbnika zatražiti od zemljišnoknjižnog odjela općinskoga
suda na području kojega osoba lišena poslovne sposobnosti glede
raspolaganja i upravljanja imovinom koju treba staviti pod skrbništvo
ima nekretnine, da izvrši zabilježbu pokretanja postupka za imenovanje
skrbnika u zemljišne knjige.

Mjere radi osiguranja sredstava za životne potrebe štićenika

Članak 255.

Skrbnik je dužan uz pomoć Hrvatskog zavoda za socijalni rad poduzeti
potrebne mjere radi osiguranja sredstava za životne potrebe štićenika.

Izdaci za životne potrebe štićenika

Članak 256.

\(1\) Izdaci za životne potrebe štićenika koji je lišen poslovne
sposobnosti u pogledu raspolaganja i upravljanja imovinom namiruju se
redom iz:

1\. štićenikovih prihoda

2\. sredstava dobivenih od osoba koje su po zakonu dužne uzdržavati
štićenika

3\. sredstava socijalne skrbi, sukladno odredbama posebnog zakona

4\. štićenikove imovine i

5\. drugih izvora.

\(2\) Iznimno, ako je to za dobrobit štićenika, izdaci za njegove
životne potrebe mogu se prije sredstava socijalne skrbi namiriti iz
štićenikove imovine koja ne služi za zadovoljavanje osnovnih životnih
potreba štićenika i osoba koje je po zakonu dužan uzdržavati.

Zastupanje štićenika

Članak 257.

\(1\) Skrbnik zastupa štićenika u poduzimanju poslova i radnji u odnosu
na koje je štićenik lišen poslovne sposobnosti.

\(2\) U poslovima zastupanja skrbnik je dužan prihvatiti mišljenje i
želje štićenika, osim ako je to u suprotnosti s dobrobiti štićenika.

Odluke o osobnim stanjima koje donosi isključivo štićenik

Članak 258. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

Samo štićenik, neovisno o dijelu u kojem je lišen poslovne sposobnosti,
osim ako je ovim Zakonom drukčije propisano, može donijeti sljedeće
odluke o osobnim stanjima:

1\. priznanje majčinstva i očinstva

2\. pristanak za priznanje majčinstva i očinstva

3\. pristanak za posvojenje, sukladno odredbama ovoga Zakona, osim u
slučajevima u kojima sud donosi odluku koja zamjenjuje pristanak
roditelja sukladno članku 190. stavku 1. ovoga Zakona

4\. odluku o prekidu trudnoće i

5\. odluku o sudjelovanju u biomedicinskim istraživanjima.

Prethodno odobrenje Hrvatskog zavoda za socijalni rad

Članak 259.

\(1\) Za poduzimanje važnijih mjera o osobi, osobnim stanjima, zdravlju
štićenika ili imovini štićenika, ovisno u kojem je dijelu štićenik lišen
poslovne sposobnosti, skrbniku je potrebno prethodno odobrenje Hrvatskog
zavoda za socijalni rad, osim ako je drukčije propisano ovim Zakonom.

\(2\) Važnijom mjerom o osobi ili osobnom stanju štićenika smatra se
rješenje o smještaju u dom, udomiteljsku obitelj, o promjeni
prebivališta ili boravišta, o promjeni osobnog imena i o drugim mjerama
koje mogu znatno utjecati na prava i obveze štićenika, osim odluka koje
donosi isključivo štićenik iz članka 258. ovoga Zakona, neovisno o tome
zastupa li ga skrbnik ili daje odobrenje za donošenja te odluke kad je
to prema odredbama ovoga Zakona potrebno.

\(3\) Važnijom mjerom o zdravlju štićenika smatra se odluka o invazivnim
medicinskim postupcima te ona koja prelazi specijalističke preglede i
primjenu redovite terapije, osim odluka o zdravlju koje donosi
isključivo štićenik iz članka 258. ovoga Zakona te odluka iz članka 260.
stavka 1. ovoga Zakona koje donosi sud.

\(4\) Važnijom mjerom o imovini štićenika smatraju se mjere i poslovi iz
članka 261. stavaka 2. i 6. ovoga Zakona.

\(5\) Skrbniku nije potrebno prethodno odobrenje za obavljanje redovitih
poslova koji se odnose na osobna stanja te poslova redovitog upravljanja
imovinom, osim ako rješenjem Hrvatskog zavoda za socijalni rad ili
odredbama ovoga Zakona nije određeno drukčije.

Odluke suda o zdravlju štićenika

Članak 260.

\(1\) Samo sud može u izvanparničnom postupku na prijedlog štićenika
koji je u tom dijelu lišen poslovne sposobnosti ili skrbnika donijeti
rješenje o:

1\. sterilizaciji štićenika

2\. doniranju tkiva i organa štićenika i

3\. mjerama za održavanje na životu štićenika.

\(2\) Nije potrebno rješenje suda iz stavka 1. ovoga članka ako je
štićenik u vrijeme dok je bio poslovno sposoban u obliku
javnobilježničke isprave odlučio o postupcima i mjerama iz stavka 1.
ovoga članka (anticipirana naredba).

Upravljanje i zastupanje u imovinskim stvarima štićenika

Članak 261.

\(1\) Ako je štićenik lišen poslovne sposobnosti u dijelu koji se odnosi
na raspolaganje i upravljanje imovinom, skrbnik samostalno obavlja
poslove redovitog upravljanja štićenikovom imovinom ako rješenjem
Hrvatskog zavoda za socijalni rad nije drukčije određeno.

\(2\) Skrbnik može samo uz prethodno odobrenje Hrvatskog zavoda za
socijalni rad poduzeti posao koji prelazi redovito poslovanje imovinom i
pravima štićenika, a osobito:

1\. otuđiti ili opteretiti štićenikove nekretnine

2\. otuđiti iz štićenikove imovine pokretnine veće vrijednosti i

3\. raspolagati štićenikovim imovinskim pravima.

\(3\) U rješenju o odobrenju poslova iz stavka 2. ovoga članka, Hrvatski
zavod za socijalni rad određuje namjenu pribavljenih sredstava i po
obavljenom poslu nadzire njihovu upotrebu.

\(4\) Radnjama i poslovima iz stavka 2. ovoga članka skrbnik u pravilu
ne može opteretiti ili otuđiti više od dvije trećine ukupne vrijednosti
štićenikove imovine.

\(5\) Radnik Hrvatskog zavoda za socijalni rad i njegov bračni, odnosno
izvanbračni drug ne mogu sa štićenikom sklopiti ugovor o otuđenju ili
opterećenju štićenikove imovine.

\(6\) Skrbnik može u ime i za račun štićenika sklopiti ugovor o
dosmrtnom ili doživotnom uzdržavanju, uz prethodno odobrenje Hrvatskog
zavoda za socijalni rad.

Izvješće o radu skrbnika

Članak 262.

\(1\) Skrbnik je dužan svakih šest mjeseci i kada to zatraži Hrvatski
zavod za socijalni rad, podnijeti izvješće o svojem radu i o stanju
štićenikove imovine. Primjerak izvješća o radu i stanju štićenikove
imovine skrbnik je dužan dostaviti štićeniku koji je navršio četrnaest
godina.

\(2\) Skrbnik koji je po ovom Zakonu dužan uzdržavati štićenika dužan je
svake godine i kad to zatraži Hrvatski zavod za socijalni rad podnijeti
izvješće o svojem radu i stanju štićenikove imovine.

\(3\) Izvješće iz stavaka 1. i 2. ovoga članka podnosi se u pisanom
obliku ili usmeno na zapisnik.

\(4\) U izvješću skrbnik mora navesti kako se brinuo o osobi štićenika,
njegovu zdravlju, zaštiti njegovih prava i dobrobiti, podatke o mjerama
za samostalno osposobljavanje za život, podatke o upravljanju i
raspolaganju štićenikovom imovinom, o prihodima i rashodima štićenika i
druge podatke bitne za osobu štićenika u proteklom razdoblju ovisno o
dijelu u kojem je štićenik lišen poslovne sposobnosti.

\(5\) U slučaju da je skrbnikom imenovan stručni radnik Hrvatskog zavoda
za socijalni rad iz članka 247. stavka 6. ovoga Zakona, izvješće podnosi
imenovani stručni radnik Hrvatskog zavoda za socijalni rad stručnom
vijeću Hrvatskog zavoda za socijalni rad.

\(6\) Hrvatski zavod za socijalni rad dužan je razmotriti izvješće
skrbnika, o tome sastaviti bilješku i u slučaju potrebe poduzeti
odgovarajuće mjere radi zaštite dobrobiti štićenika.

Prava skrbnika

Članak 263.

\(1\) Skrbnik ima pravo na mjesečnu naknadu ovisno o njihovu radu i
zalaganju u zaštiti štićenikovih prava i dobrobiti, o čemu ih je
Hrvatski zavod za socijalni rad dužan obavijestiti.

\(2\) Posebni skrbnik koji nije zaposlenik Centra za posebno skrbništvo
ima pravo na naknadu za svoj rad.

\(3\) Pravo na naknadu iz stavaka 1. i 2. ovoga članka nema skrbnik,
odnosno poseban skrbnik koji je dužan uzdržavati štićenika.

\(4\) Naknada iz stavaka 1. i 2. ovoga članka isplaćuje se iz sredstava
navedenih u odredbi članka 256. stavka 1. točaka 1., 2., 4. i 5. ovoga
Zakona, ako se time ne ugrožava namirenje osnovnih životnih potreba
štićenika.

\(5\) Skrbnik, odnosno posebni skrbnik koji nije zaposlenik Centra za
posebno skrbništvo ima pravo na naknadu opravdanih troškova koju mu
odobri Hrvatski zavod za socijalni rad iz sredstava navedenih u članku
256. stavku 1. točkama 1., 2., 4. i 5. ovoga Zakona, ako se time ne
ugrožava namirenje osnovnih životnih potreba štićenika.

\(6\) Skrbnik, odnosno posebni skrbnik koji je zaposlen u Hrvatskom
zavodu za socijalni rad ima pravo na naknadu za poslove skrbništva koje
uz posebno odobrenje ravnatelja obavlja izvan radnog vremena.

Naknada iz sredstava socijalne skrbi

Članak 264.

\(1\) Ako se sredstva za naknade iz članka 263. ovoga Zakona ne mogu
namiriti iz sredstava predviđenih u članku 256. stavku 1. točkama 1.,
2., 4. i 5. ovoga Zakona, namirit će se na teret sredstava socijalne
skrbi.

\(2\) Ministar nadležan za poslove socijalne skrbi propisat će
pravilnikom visinu iznosa i način isplate naknade i troškova za skrbnika
i posebnog skrbnika koji nije zaposlenik Centra za posebno skrbništvo iz
članka 263. ovoga Zakona i naknade iz stavka 1. ovoga članka.

Odgovornost skrbnika

Članak 265.

\(1\) Skrbnik odgovara za štetu koju je skrivio u obavljanju svojih
dužnosti ili zloupotrebom položaja i ovlasti.

\(2\) Hrvatski zavod za socijalni rad procijenit će iznos štete i
pozvati skrbnika da je u određenom roku naknadi te istodobno podnijeti
zahtjev sudu da se štićenikova tražbina osigura na imovini skrbnika.

\(3\) Ako skrbnik u određenom roku ne naknadi štetu, štićenik, Hrvatski
zavod za socijalni rad ili posebni skrbnik u ime štićenika podnijet će
tužbu radi naknadu štete.

\(4\) Radi zaštite štićenikovih prava koja su povrijeđena nepravilnim
skrbnikovim radom ili zloupotrebom položaja i ovlasti Hrvatski zavod za
socijalni rad dužan je prema skrbniku poduzeti i druge mjere propisane
zakonom.

Imenovanje novog skrbnika

Članak 266.

Ako skrbnik umre ili samovoljno prestane obavljati svoju dužnost ili ako
nastanu okolnosti koje sprječavaju skrbnika da obavlja svoju dužnost,
Hrvatski zavod za socijalni rad će bez odgode štićeniku imenovati novog
skrbnika.

Razrješenje dužnosti skrbnika

Članak 267.

\(1\) Hrvatski zavod za socijalni rad rješenjem će razriješiti skrbnika
dužnosti ako utvrdi da je u obavljanju dužnosti nemaran, da ugrožava
štićenikove interese, da zloupotrebljava svoje ovlasti ili ako procijeni
da bi za štićenika bilo korisnije da mu se imenuje drugi skrbnik.

\(2\) Hrvatski zavod za socijalni rad zatražit će štićenikovo mišljenje
o razrješenju njegova skrbnika te o tome sastaviti zapisnik.

\(3\) Hrvatski zavod za socijalni rad razriješit će skrbnika dužnosti
kad on to zatraži, a najkasnije u roku od dva mjeseca od dana podnošenja
zahtjeva.

\(4\) U slučaju iz stavaka 1. i 3. ovoga članka Hrvatski zavod za
socijalni rad će, bez odgode, štićeniku imenovati novog skrbnika.

Promjena skrbnika i primopredaja skrbničke dužnosti

Članak 268.

\(1\) U slučaju promjene skrbnika Hrvatski zavod za socijalni rad će
zatražiti izvješće dosadašnjeg skrbnika i odrediti rok u kojem ima
obaviti primopredaju dužnosti.

\(2\) O primopredaji se sastavlja zapisnik u nazočnosti službenika
Hrvatskog zavoda za socijalni rad, obaju skrbnika i štićenika, osim ako
se sa štićenikom ne može komunicirati ni uz pomoć druge osobe.

\(3\) Ako dosadašnji skrbnik nije u mogućnosti podnijeti izvješće ili
biti nazočan na primopredaji dužnosti, Hrvatski zavod za socijalni rad
upoznat će novog skrbnika s osobnim i imovinskim stanjem štićenika.

Dužnosti skrbnika za slučaj prestanka skrbništva

Članak 269.

U slučaju prestanka skrbništva Hrvatski zavod za socijalni rad pozvat će
skrbnika da u određenom roku podnese izvješće o svojem radu i stanju
štićenikove imovine te da preda imovinu na upravljanje štićeniku ili
njegovu roditelju ili posvojitelju. Predaja se obavlja u nazočnosti
skrbnika, štićenika, roditelja ili posvojitelja i službenika Hrvatskog
zavoda za socijalni rad, o čemu se sastavlja zapisnik.

#### VI. NADLEŽNOST I POSTUPAK U POSLOVIMA SKRBNIŠTVA

Mjesna nadležnost

Članak 270.

Mjesna nadležnost Hrvatskog zavoda za socijalni rad u poslovima
skrbništva određuje se prema prebivalištu, odnosno boravištu osobe koju
treba staviti pod skrbništvo ili kojoj treba imenovati posebnog
skrbnika.

Mjesna nadležnost za dijete smješteno izvan obitelji

Članak 271.

\(1\) Za stavljanje pod skrbništvo, odnosno za imenovanje posebnog
skrbnika djetetu smještenom u ustanovu socijalne skrbi,
odgojno-obrazovnu, zdravstvenu ili drugu ustanovu, odnosno udomiteljsku
obitelj, mjesno je nadležan Hrvatski zavod za socijalni rad posljednjeg
prebivališta, odnosno boravišta djeteta.

\(2\) U slučaju iz članka 240. stavka 1. točke 7. mjesno nadležan je
Hrvatski zavod za socijalni rad na čijem je području ustanova u koju je
dijete smješteno.

Promjena mjesne nadležnosti

Članak 272.

Ako štićenik promijeni prebivalište, odnosno boravište, mijenja se i
mjesna nadležnost Hrvatskog zavoda za socijalni rad, osim u slučaju iz
članka 271. stavka 1. ovoga Zakona.

Pokretanje postupka skrbništva i imenovanje skrbnika

Članak 273.

\(1\) Postupak za stavljanje pod skrbništvo i imenovanje skrbnika, kao i
primjenu pojedinih oblika skrbničke zaštite pokreće po službenoj
dužnosti mjesno nadležan Hrvatski zavod za socijalni rad.

\(2\) Postupak za stavljanje pod skrbništvo, kao i za primjenu pojedinih
oblika zaštite Hrvatski zavod za socijalni rad pokreće na temelju
neposrednog saznanja ili u povodu obavijesti koju su mu dužni dostaviti:

1\. matičar, pravosudna, druga državna tijela i tijela jedinica lokalne
samouprave

2\. dijete, bračni drug, srodnici i drugi članovi kućanstva

3\. druge ustanove socijalne skrbi i

4\. zdravstvene ustanove te izabrani doktor obiteljske medicine.

Mjere za zaštitu interesa osobe u postupku stavljanja pod skrbništvo

Članak 274.

Kad Hrvatski zavod za socijalni rad pokrene postupak za stavljanje osobe
pod skrbništvo, odmah poduzima potrebne mjere za zaštitu njezinih
osobnih i imovinskih prava i interesa.

Mjesna nadležnost u vezi s nekretninama

Članak 275.

\(1\) Ako štićenik ima nekretnine na području drugog Hrvatskog zavoda za
socijalni rad, nadležni Hrvatski zavod za socijalni rad može imenovati
posebnog skrbnika s područja na kojem se nekretnina nalazi.

\(2\) Odobrenje skrbniku za otuđenje ili opterećenje nekretnina iz
stavka 1. ovoga članka daje Hrvatski zavod za socijalni rad iz članka
270. ovoga Zakona.

Dužnost suradnje tijela i osoba u poslovima skrbništva

Članak 276.

\(1\) Hrvatski zavod za socijalni rad surađuje s tijelima državne
uprave, lokalne samouprave, pravnim i fizičkim osobama osobito kad je
potrebno:

1\. pribaviti podatke o osobama koje treba staviti pod skrbništvo

2\. pribaviti prijedloge o osobama pogodnim za skrbnika, odnosno
mišljenja o osobama predloženim za skrbnika i

3\. pribaviti podatke o nedostacima ili nepravilnostima u radu skrbnika.

\(2\) Ustanova socijalne skrbi, odgojno-obrazovna, zdravstvena i druga
ustanova, drugi pružatelj socijalnih ili zdravstvenih usluga, odnosno
obitelj u kojoj je štićenik smješten, dužna je obavještavati skrbnika i
Hrvatski zavod za socijalni rad o svim važnijim okolnostima koje se
odnose na osobu štićenika.

\(3\) O zaprimljenoj obavijesti iz stavka 2. ovoga članka skrbnik je
dužan obavijestiti Hrvatski zavod za socijalni rad.

\(4\) O obavijesti iz stavka 3. ovoga članka, kao i o obavijesti koju
Hrvatski zavod za socijalni rad primi od osoba iz stavka 2. ovoga članka
Hrvatski zavod za socijalni rad dužan je sastaviti bilješku.

Dužnost Hrvatskog zavoda za socijalni rad na praćenje prilika u kojima
štićenik živi

Članak 277.

\(1\) Hrvatski zavod za socijalni rad prati prilike u kojima štićenik
živi. Stručni radnik Hrvatskog zavoda za socijalni rad dužan je najmanje
četiri puta godišnje obići štićenika, kao i kad to zatraže štićenik ili
skrbnik.

\(2\) Stručni radnik Hrvatskog zavoda za socijalni rad dužan je u roku
od osam dana od obilaska štićenika o tome sastaviti izvješće.

\(3\) Hrvatski zavod za socijalni rad prati rad skrbnika i pruža mu
potrebnu pomoć.

\(4\) O zatraženoj pomoći iz stavka 3. ovoga članka te njezinu pružanju
Hrvatski zavod za socijalni rad dužan je sastaviti bilješku.

Žalba protiv odluke o skrbništvu i imenovanju i razrješenju skrbnika

Članak 278.

\(1\) Dijete koje je navršilo četrnaest godina života i štićenik lišen
poslovne sposobnosti imaju pravo podnijeti žalbu protiv rješenja o
imenovanju, odnosno razrješenju skrbnika, kao i protiv rješenja kojima
se odlučuje o njihovim pravima i dobrobiti ministarstvu nadležnom za
poslove socijalne skrbi.

\(2\) Pravo na žalbu protiv rješenja o imenovanju skrbnika ima i osoba
koju je štićenik, u obliku javnobilježničke isprave dok još nije bio
lišen poslovne sposobnosti, odredio kao osobu za koju bi htio da se
imenuje skrbnikom (anticipirana naredba) te osoba koja je imenovana
skrbnikom.

\(3\) Žalba iz stavka 1. ovoga članka ne odgađa izvršenje rješenja.

Pritužba na rad skrbnika i Hrvatskog zavoda za socijalni rad

Članak 279.

\(1\) Štićenik, njegov bračni drug, srodnici u ravnoj lozi, a u pobočnoj
lozi u drugom stupnju, pravosudna tijela, tijela državne uprave, tijela
jedinica lokalne samouprave, zdravstvene i odgojno-obrazovne ustanove,
ustanove socijalne skrbi, udruge koje se bave zaštitom i promicanjem
prava osoba s invaliditetom, pružatelji usluga u sustavu socijalne skrbi
i pravobranitelji mogu podnijeti pritužbu na rad skrbnika Hrvatskom
zavodu za socijalni rad.

\(2\) Hrvatski zavod za socijalni rad dužan je odmah ispitati osnovanost
pritužbe, u slučaju potrebe poduzeti zakonom određene mjere, a o
poduzetim mjerama i osnovanosti pritužbe izvijestiti osobe iz stavka 1.
ovoga članka te ministarstvo nadležno za poslove socijalne skrbi.

\(3\) Osobe iz stavka 1. ovoga članka i skrbnik mogu podnijeti
ministarstvu nadležnom za poslove socijalne skrbi pritužbu na rad
Hrvatskog zavoda za socijalni rad u vezi s obavljanjem pojedinih
skrbničkih poslova.

\(4\) Ministarstvo nadležno za poslove socijalne skrbi dužno je odmah
ispitati navode i osnovanost pritužbe. Ako je pritužba osnovana,
ministarstvo nadležno za poslove socijalne skrbi dati će upute Hrvatskom
zavodu za socijalni rad kako treba postupiti i odredit će rok u kojem je
Hrvatski zavod za socijalni rad dužan dostaviti obavijest o poduzetim
radnjama.

Očevidnici i spisi predmeta osoba pod skrbništvom

Članak 280.

Ministar nadležan za poslove socijalne skrbi pravilnikom će propisati
način vođenja očevidnika i spisa predmeta osoba pod skrbništvom, način
popisa i opisa njihove imovine, podnošenja izvješća i polaganja računa
skrbnika te sadržaj i oblik anticipiranih naredbi iz članka 116. stavka
5., članka 236. stavka 6. i članka 260. stavka 2. ovoga Zakona.

### ŠESTI DIO UZDRŽAVANJE

#### I. OPĆE ODREDBE

Dužnost i pravo na uzdržavanje

Članak 281.

Uzdržavanje je dužnost i pravo roditelja i djece, bračnih i izvanbračnih
drugova, srodnika u ravnoj lozi te pastorka i maćehe i očuha, kad je to
predviđeno ovim Zakonom.

Načelo razmjernosti

Članak 282.

Osobe iz članka 281. ovoga Zakona međusobnom uzdržavanju pridonose prema
svojim mogućnostima i potrebama uzdržavane osobe, uz uvjete i na način
određen ovim Zakonom.

Redoslijed osoba s pravom na uzdržavanje

Članak 283.

\(1\) Uzdržavanje djece ima prednost pred uzdržavanjem bračnog ili
izvanbračnog druga i roditelja.

\(2\) Bračni i izvanbračni drugovi najprije ostvaruju uzdržavanje
međusobno, a potom od srodnika.

\(3\) Djeca ostvaruju pravo na uzdržavanje od bake i djeda prije
uzdržavanja od maćehe ili očuha.

\(4\) Ako maćeha ili očuh imaju djecu, dužnost uzdržavanja maćehe i
očuha zajednička je djeci i pastorcima.

\(5\) Baka, odnosno djed ostvaruju pravo na uzdržavanje od punoljetne
djece prije uzdržavanja od unučadi.

Uzdržavanje od strane više obveznika uzdržavanja

Članak 284.

\(1\) Ako više osoba po odredbama ovoga Zakona ima istodobnu obvezu
uzdržavanja, ta se obveza dijeli prema njihovim mogućnostima.

\(2\) Ako osoba koja je na temelju ovoga Zakona dužna prije ostalih
uzdržavati, nije u mogućnosti u potpunosti ispuniti svoju obvezu, osoba
koja ima pravo na uzdržavanje može razliku ostvariti od drugih osoba
koje su je prema odredbama ovoga Zakona podredno dužne uzdržavati.

Promijenjene okolnosti u vezi s obvezom uzdržavanja

Članak 285.

Osoba koja prima i osoba koja daje uzdržavanje može tražiti da sud
povisi ili snizi iznos uzdržavanja, odluči o prestanku uzdržavanja ili
promijeni način uzdržavanja određenog prijašnjom ovršnom ispravom ako su
se okolnosti promijenile.

Zabrana odricanja

Članak 286.

\(1\) Odricanje od prava na uzdržavanje nema pravnog učinka.

\(2\) Ovlaštenici prava na uzdržavanje mogu se odreći već stečenih prava
po osnovi uzdržavanja, odnosno mogu s njima raspolagati na drugi način.

\(3\) Odredba iz stavka 2. ovoga članka ne primjenjuje se na uzdržavanje
maloljetne djece.

Pravo na naknadu za isplaćeno uzdržavanje

Članak 287.

\(1\) Fizička ili pravna osoba koja nije bila dužna uzdržavati, a
snosila je troškove uzdržavanja neke osobe, može tužbom tražiti naknadu
tih troškova od osobe koja je po ovom Zakonu bila dužna uzdržavati ako
su učinjeni troškovi bili opravdani.

\(2\) Osoba koja je podredno dužna davati uzdržavanje, a snosila je
troškove uzdržavanja, ovlaštena je tražiti od osobe koja je prije nje
bila dužna davati uzdržavanje naknadu onoga što je umjesto nje dala za
uzdržavanje.

\(3\) Pravo na naknadu za isplaćeno uzdržavanje iz stavka 1. ovoga
članka odnosi se i na roditelje djeteta.

#### II. UZDRŽAVANJE DJECE, RODITELJA, DRUGIH SRODNIKA I MAĆEHE ILI OČUHA

Uzdržavanje maloljetnog djeteta

Članak 288.

\(1\) Roditelji su prvi dužni uzdržavati svoje maloljetno dijete. Radno
sposoban roditelj ne može se osloboditi dužnosti uzdržavanja maloljetnog
djeteta.

\(2\) Ako roditelj ne uzdržava maloljetno dijete, dužni su ga uzdržavati
baka i djed po tom roditelju.

\(3\) Maćeha ili očuh dužni su uzdržavati maloljetnoga pastorka, ako
dijete ne može ostvariti uzdržavanje od drugog roditelja. Maćeha ili
očuh dužni su nakon smrti djetetova roditelja uzdržavati maloljetnog
pastorka, ako su u trenutku smrti roditelja živjeli s pastorkom.

Uskraćeno uzdržavanje maloljetnog djeteta

Članak 289.

\(1\) Roditelj koji ne stanuje s maloljetnim djetetom i nije plaćao
uzdržavanje za svoje maloljetno dijete dužan je isplatiti naknadu za
uskraćeno uzdržavanje od nastanka tog prava pa do podnošenja tužbe.

\(2\) Smatra se da je obveza uzdržavanja za pojedini mjesec nastala
krajem mjeseca za koji je uzdržavanje trebalo dati, a u visini koja se
može odrediti prema članku 314. ovoga Zakona.

\(3\) Tražbina djeteta iz stavka 1. ovoga članka prema roditelju koji ga
nije uzdržavao zastarijeva za vrijeme od pet godina od dana nastanka
obveze.

Uzdržavanje punoljetnog djeteta

Članak 290.

\(1\) Roditelji su dužni uzdržavati punoljetno dijete koje se školuje u
srednjoj školi, odnosno polazi sveučilišni ili stručni studij u skladu s
posebnim propisima, odnosno program za osnovno obrazovanje ili program
srednjoškolskog obrazovanja odraslih te redovito i uredno ispunjava
svoje obveze, a najdulje do navršene dvadeset šeste godine života
djeteta.

\(2\) Punoljetno dijete koje je završilo obrazovanje iz stavka 1. ovoga
članka, a ne može se zaposliti, roditelji su dužni uzdržavati godinu
dana nakon prestanka obrazovanja ako dijete nije navršilo dvadeset šest
godina.

\(3\) Obveza uzdržavanja punoljetnog djeteta iz stavka 2. ovoga članka
prestat će i prije isteka godine dana od prestanka obrazovanja u
trenutku kad dijete navrši dvadeset i šest godina.

\(4\) Punoljetno dijete koje zbog teške i trajne bolesti ili
invaliditeta nije sposobno za rad roditelji su dužni uzdržavati dok ta
nesposobnost traje.

\(5\) Roditelj djeteta iz stavka 1. ovoga članka ima pravo od djeteta,
nadležnih tijela i pravnih osoba tražiti i dobiti podatke o djetetovu
obrazovanju, odnosno zaposlenju.

\(6\) Smatra se da učenik, odnosno student redovito i uredno ispunjava
svoje obveze i kad zbog opravdanih razloga (trudnoće, bolesti i sličnih
razloga) nije uspio ispuniti obveze tekuće školske, odnosno akademske
godine.

Dužnosti djeteta u vezi s uzdržavanjem

Članak 291.

\(1\) Dijete koje ima prihode dužno je pridonositi za svoje uzdržavanje.

\(2\) Punoljetno dijete koje prima uzdržavanje radi obrazovanja dužno je
obavijestiti roditelje o redovitom ispunjavanju obveza najkasnije do 1.
studenoga za svaku školsku, odnosno akademsku godinu.

Uzdržavanje roditelja

Članak 292.

\(1\) Punoljetno dijete je dužno uzdržavati roditelja koji nije sposoban
za rad, a nema dovoljno sredstava za život ili ih ne može ostvariti iz
svoje imovine.

\(2\) Dijete iz stavka 1. ovoga članka može se osloboditi dužnosti
uzdržavanja roditelja koji ga iz neopravdanih razloga nije uzdržavao u
vrijeme kad je to bila njegova zakonska obveza.

Uzdržavanje maćehe i očuha

Članak 293.

Punoljetni pastorak je dužan uzdržavati maćehu, odnosno očuha ako maćeha
ili očuh nisu sposobni za rad, a nemaju dovoljno sredstava za život ili
ih ne mogu ostvariti iz svoje imovine i ako su ga oni uzdržavali ili se
brinuli o njemu dulje vrijeme.

Uzdržavanje bake i djeda

Članak 294.

Punoljetno unuče je dužno uzdržavati baku, odnosno djeda, ako baka,
odnosno djed nisu sposobni za rad, a nemaju dovoljno sredstava za život
ili ih ne mogu ostvariti iz svoje imovine i ako su ga oni uzdržavali ili
su se brinuli o njemu dulje vrijeme.

#### III. UZDRŽAVANJE BRAČNOG DRUGA

Pretpostavke i određivanje uzdržavanja

Članak 295.

\(1\) Bračni drug koji nema dovoljno sredstava za život ili ih ne može
ostvariti iz svoje imovine, a nije sposoban za rad ili se ne može
zaposliti, ima pravo na uzdržavanje od svojeg bračnog druga ako ovaj za
to ima dovoljno sredstava i mogućnosti.

\(2\) Kad određuje uzdržavanje za bračnog druga, sud posebno treba uzeti
u obzir ostvarivanje skrbi o djeci te podjelu obiteljskih obveza za
trajanja braka.

Modaliteti ispunjenja obveze uzdržavanja

Članak 296.

\(1\) Uzdržavanje za bračne drugove se određuje u redovitim mjesečnim
obrocima i unaprijed.

\(2\) Sud može na zahtjev jednoga ili obaju bračnih drugova odrediti
jednokratnu isplatu iznosa za uzdržavanje uzimajući u obzir okolnosti
slučaja.

Podnošenje zahtjeva za uzdržavanje

Članak 297.

\(1\) Bračni drug može podnijeti zahtjev za uzdržavanje do zaključenja
glavne rasprave u parnici za razvod ili poništaj braka, na što ga je sud
dužan upozoriti.

\(2\) Iznimno, ako u parnici za razvod ili poništaj braka nije
postavljen zahtjev za uzdržavanje, bivši bračni drug može tužbom tražiti
uzdržavanje u roku od šest mjeseci od prestanka braka ako su
pretpostavke za uzdržavanje iz članka 295. stavka 1. ovoga Zakona,
postojale u trenutku zaključenja glavne rasprave u parnici za razvod ili
poništaj braka i trajale bez prestanka do zaključenja glavne rasprave u
parnici za uzdržavanje.

Trajanje uzdržavanja

Članak 298.

\(1\) Obveza uzdržavanja bračnog druga može trajati do godine dana,
ovisno o trajanju braka i o mogućnosti da tužitelj u dogledno vrijeme na
drugi način osigura sredstva za život.

\(2\) U opravdanim slučajevima sud može produljiti obvezu uzdržavanja.
Tužba za produljenje obveze uzdržavanja može se podnijeti samo do isteka
vremena za koje je uzdržavanje određeno.

Očita nepravda

Članak 299.

Sud može odbiti zahtjev za uzdržavanje ili donijeti odluku o prestanku
obveze uzdržavanja bračnog druga ako bi uzdržavanje predstavljalo,
odnosno predstavlja očitu nepravdu za drugog bračnog druga koji bi
trebao plaćati, odnosno plaća uzdržavanje.

Prestanak uzdržavanja

Članak 300.

\(1\) Pravo na uzdržavanje prestaje na dan kad bivši bračni drug koji to
pravo koristi sklopi novi brak.

\(2\) Pravo na uzdržavanje bivšeg bračnog druga prestaje kad taj bračni
drug zasnuje izvanbračnu ili istospolnu zajednicu, odnosno kad postane
nedostojan toga prava ili kad prestanu postojati pretpostavke na temelju
kojih je uzdržavanje određeno.

\(3\) Pravo na uzdržavanje prestaje smrću bivšeg bračnog druga koji daje
ili onoga koji prima uzdržavanje.

Pravo na povrat isplaćenog uzdržavanja

Članak 301.

Bračni drug koji je snosio troškove uzdržavanja bivšeg bračnog druga i
nakon prestanka obveza uzdržavanja, odnosno nakon njezina smanjenja, ima
pravo na povrat vrijednosti danoga uzdržavanja i za vrijeme prije
podnošenja tužbe kojom je tražio da se utvrdi prestanak obveze
uzdržavanja ili da se ta obveza smanji.

Sporazum o uzdržavanju

Članak 302.

\(1\) Bračni drugovi mogu sklopiti sporazum o uzdržavanju u slučaju
razvoda braka.

\(2\) Sporazumom iz stavka 1. ovoga članka bračni drugovi se mogu
sporazumjeti o visini uzdržavanja, načinu ispunjavanja obveze te
trajanju i prestanku obveze uzdržavanja.

\(3\) Bračni drugovi mogu sporazum o uzdržavanju sklopiti u pisanom
obliku i predložiti da sud u izvanparničnom postupku odobri sporazum
kako bi stekao svojstvo ovršne isprave.

#### IV. UZDRŽAVANJE IZVANBRAČNOG DRUGA I RODITELJA IZVANBRAČNOG DJETETA

Podnošenje zahtjeva za uzdržavanje

Članak 303.

\(1\) Na uzdržavanje izvanbračnih drugova za vrijeme trajanja
izvanbračne zajednice na odgovarajući se način primjenjuju odredbe ovoga
Zakona o uzdržavanju bračnih drugova.

\(2\) Ako je prestala izvanbračna zajednica žene i muškarca koja je
ispunjavala pretpostavke iz članka 11. stavka 1. ovoga Zakona,
izvanbračni drug koji ispunjava pretpostavke za uzdržavanje bračnog
druga iz članka 295. ovoga Zakona ima pravo na uzdržavanje od drugog
izvanbračnog druga.

\(3\) Tužba za uzdržavanje ne može se podnijeti nakon isteka roka od
šest mjeseci od dana prestanka izvanbračne zajednice.

Način, trajanje, prestanak i odbijanje zahtjeva za uzdržavanje

Članak 304.

Odredbe o načinu, trajanju i prestanku uzdržavanja bračnih drugova, kao
i odbijanju zahtjeva za uzdržavanje bračnog druga zbog očite nepravde na
odgovarajući način se primjenjuju i na uzdržavanje izvanbračnih drugova.

Uzdržavanje roditelja izvanbračnog djeteta

Članak 305.

\(1\) Roditelj izvanbračnog djeteta dužan je uzdržavati drugog roditelja
godinu dana od rođenja zajedničkog djeteta ako se taj roditelj skrbi o
djetetu, a nema dovoljno sredstava za život.

\(2\) Roditelj izvanbračnog djeteta dužan je isplatiti naknadu za
uskraćeno uzdržavanje iz stavka 1. ovoga članka i za vrijeme do
podnošenja tužbe.

\(3\) Tražbina roditelja izvanbračnog djeteta iz stavka 2. ovoga članka
prema roditelju djeteta koji je dužan snositi uzdržavanje zastarijeva za
vrijeme od jedne godine od dana nastanka obveze.

\(4\) Otac izvanbračnog djeteta dužan je uzdržavati djetetovu majku za
vrijeme trajanja trudnoće, ako ona nema dovoljno sredstava za život. Na
tražbinu iz ovoga stavka na odgovarajući se način primjenjuju odredbe iz
stavaka 2. i 3. ovoga članka.

#### V. ODREĐIVANJE UZDRŽAVANJA

1\. OPĆE ODREDBE

Određivanje uzdržavanja za buduće vrijeme

Članak 306.

Uzdržavanje se može odrediti samo za vrijeme nakon podnošenja zahtjeva
za uzdržavanje, osim ako je drukčije određeno ovim Zakonom.

Opće pravilo utvrđivanja visine iznosa za uzdržavanje

Članak 307.

\(1\) U sporu o uzdržavanju sud će utvrditi ukupan iznos sredstava
potrebnih za uzdržavanje.

\(2\) Pri procjenjivanju potreba uzdržavane osobe sud će uzeti u obzir
njezine prihode, imovinsko stanje, sposobnost za rad, mogućnost
zaposlenja, zdravstveno stanje te druge okolnosti o kojima ovisi odluka
o uzdržavanju.

\(3\) Pri procjenjivanju mogućnosti osobe koja je dužna uzdržavati uzet
će se u obzir njezino imovinsko stanje, sva njezina primanja i stvarne
mogućnosti stjecanja povećane zarade, njezine vlastite potrebe i druge
zakonske obveze uzdržavanja.

2\. POSEBNA PRAVILA O ODREĐIVANJU UZDRŽAVANJA ZA DJECU

Način ostvarivanja prava na uzdržavanje

Članak 308.

\(1\) Dijete može podnijeti zahtjev za uzdržavanje u izvanparničnom
pojednostavnjenom postupku za određivanje uzdržavanja sukladno odredbama
članaka 474. do 477. ovoga Zakona.

\(2\) U slučaju spora o potrebama djeteta ili mogućnostima obveznika
uzdržavanja, kao i u slučaju kad se postupak pokreće protiv bake i djeda
ili maćehe ili očuha o uzdržavanju odlučuje sud u parničnom postupku u
skladu s odredbama članaka 423. do 432. ovoga Zakona.

\(3\) O uzdržavanju djeteta odlučuje se i u bračnom, maternitetskom
odnosno paternitetskom sporu sukladno članku 413. ovoga Zakona te u
sporu o roditeljskoj skrbi sukladno članku 409. stavku 1. ovoga Zakona.

Uzdržavanje u novcu

Članak 309.

Uzdržavanje za dijete uvijek se određuje u novčanom iznosu.

Izjednačivanje svakodnevne skrbi o maloljetnom djetetu i novčanog
uzdržavanja

Članak 310.

\(1\) Roditelj s kojim dijete stanuje svoj udio u obvezi uzdržavanja
djeteta ispunjava kroz svakodnevnu skrb o djetetu, a roditelj koji ne
stanuje s djetetom obvezu uzdržavanja djeteta ispunjava zadovoljavanjem
materijalnih potreba djeteta u obliku novčanog uzdržavanja.

\(2\) Svakodnevna skrb o djetetu smatra se jednakovrijednom
zadovoljavanju materijalnih potreba djeteta u obliku novčanog
uzdržavanja.

\(3\) Iznimno od stavaka 1. i 2. ovoga članka, ako roditelji na temelju
plana o zajedničkoj roditeljskoj skrbi provode podjednako vremena s
djetetom i podjednako svakodnevno skrbe o djetetu, novčano uzdržavanje
za dijete može se urediti sporazumno u skladu s obiteljskim okolnostima.

Ukupne materijalne potrebe djeteta

Članak 311.

\(1\) Ukupne materijalne potrebe djeteta koje sud utvrđuje u parničnom
postupku odnose se na troškove stanovanja, prehrane, odijevanja,
higijene, odgoja, obrazovanja, skrbi o djetetovu zdravlju i druge slične
troškove djeteta.

\(2\) Ukupne materijalne potrebe djeteta određuju se prema životnom
standardu roditelja koji ima obvezu plaćanja uzdržavanja.

Povećane materijalne potrebe djeteta

Članak 312.

Dijete može imati povećane materijalne potrebe ako mu je potrebna stalna
pojačana skrb povezana sa zdravstvenim stanjem djeteta, što se mora
uzeti u obzir prigodom određivanja uzdržavanja u parničnom postupku.

Ukupne mogućnosti roditelja obveznika uzdržavanja

Članak 313.

\(1\) Ukupne mogućnosti roditelja obveznika uzdržavanja koje sud
utvrđuje u parničnom postupku odnose se na prihode i imovinsko stanje
roditelja koji ima obvezu plaćati uzdržavanje u vrijeme kad se
uzdržavanje određuje.

\(2\) Roditelj koji ima obvezu plaćati uzdržavanje za dijete dužan je
prikazati ukupne neto prihode u koje ulaze sva stalna i privremena
novčana primanja.

\(3\) Ako procijeni da je to potrebno, sud može od Ministarstva
financija -- Porezne uprave, Ministarstva unutarnjih poslova,
Ministarstva obrane, Središnjeg registra osiguranika, Financijske
agencije i drugih fizičkih i pravnih osoba zatražiti podatke kojima
raspolažu uz odgovarajuću primjenu odredbi Ovršnog zakona.

\(4\) Kad sud utvrđuje mogućnosti roditelja koji ima obvezu plaćati
uzdržavanje, dužan je osim prihoda i imovinskih prilika iz stavka 2.
ovoga članka uzeti u obzir i sve druge mogućnosti stjecanja zarade u
skladu s dobi, obrazovanjem i radnom sposobnosti roditelja.

\(5\) Novčane obveze roditelja obveznika uzdržavanja uzimaju se u obzir
samo u iznimnim slučajevima ako traju dulje vrijeme i ako su nužne za
zadovoljenje osnovnih životnih potreba.

Minimalni novčani iznosi za uzdržavanje te tablice o prosječnim
potrebama djeteta

Članak 314.

\(1\) Ministar nadležan za poslove socijalne skrbi odlukom će jednom
godišnje, a najkasnije do 1. travnja tekuće godine odrediti minimalne
novčane iznose koji predstavljaju minimum iznosa ukupnih materijalnih
potreba za mjesečno uzdržavanje maloljetnog djeteta u Republici
Hrvatskoj, koje je dužan platiti roditelj koji ne stanuje s djetetom.

\(2\) Minimalni iznos određuje se u postotku od prosječne mjesečne
isplaćene neto plaće po zaposlenom u pravnim osobama Republike Hrvatske
za proteklu godinu, i to:

1\. za dijete do 6 godina, 17% prosječne plaće

2\. za dijete od 7 do 12 godina, 20% prosječne plaće i

3\. za dijete od 13 do 18 godina, 22% prosječne plaće.

\(3\) Iznimno od stavka 2. ovoga članka, potrebe maloljetnog djeteta za
uzdržavanje mogu se utvrditi u iznosu nižem od zakonskog minimuma, ali
ne manje od jedne polovice zakonskog minimuma:

1\. ako je obveznik uzdržavanja dužan uzdržavati dvoje ili više djece
ili

2\. ako dijete vlastitim prihodima pridonosi svojem uzdržavanja.

\(4\) Ministar nadležan za poslove socijalne skrbi odredit će odlukom
jednom godišnje, a najkasnije do 1. travnja tekuće godine tablice o
prosječnim potrebama maloljetnog djeteta u skladu s dobi djeteta,
prihodima roditelja obveznika uzdržavanja prema platnim razredima i
prosječnim troškovima života u Republici Hrvatskoj.

Određivanje uzdržavanja u posebnim okolnostima

Članak 315.

\(1\) Ako roditelj koji ne stanuje s djetetom ima prihode koji premašuju
prihod iz najvišega platnog razreda prema tablicama za uzdržavanje koje
se donose na temelju članka 314. stavka 4. ovoga Zakona, sud može u
parničnom postupku odrediti uzdržavanje u iznosu višem od najvišeg
iznosa predviđenog tablicama zbog posebno opravdanih okolnosti, vodeći
računa da uzdržavanje djeteta ne smije povećati životni standard drugog
roditelja.

\(2\) Ako su roditelji razvedeni i dalje žive zajedno s djetetom,
roditelji se mogu sporazumjeti ili sud može u parničnom postupku, s
obzirom na okolnosti slučaja, donijeti odluku prema kojoj se roditelji
zajednički svakodnevno skrbe o djetetu, a materijalne potrebe djeteta
zadovoljavaju u skladu s prihodima svakoga od njih.

Uzdržavanje djeteta koje ne stanuje s roditeljima, odnosno punoljetnog
djeteta

Članak 316.

\(1\) Oba su roditelja, svaki prema svojim mogućnostima, dužna plaćati
uzdržavanje za dijete ako dijete ne stanuje s njima i ako se ni jedno od
njih svakodnevno ne skrbi o djetetu.

\(2\) Oba su roditelja, svaki prema svojim mogućnostima, dužni plaćati
uzdržavanje za punoljetno dijete iz članka 290. ovoga Zakona, s tim što
se roditelju s kojim dijete stanuje u iznos uzdržavanja uračunavaju
troškovi stanovanja.

Odluka o uzdržavanju

Članak 317.

\(1\) Odluku o uzdržavanju sud u parničnom postupku donosi nakon što je
utvrdio ukupne materijalne potrebe djeteta i ukupne imovinske mogućnosti
roditelja.

\(2\) Sud će pravomoćnu odluku i sudsku nagodbu o uzdržavanju djeteta
dostaviti Hrvatskom zavodu za socijalni rad prebivališta, odnosno
boravišta djeteta.

3\. OVLASTI I DUŽNOSTI HRVATSKOG ZAVODA ZA SOCIJALNI RAD

Očevidnik obveznika uzdržavanja maloljetne djece

Članak 318.

\(1\) Hrvatski zavod za socijalni rad dužan je voditi očevidnik svih
odluka i sudskih nagodbi o uzdržavanju maloljetnog djeteta.

\(2\) Ministar nadležan za poslove socijalne skrbi pravilnikom će
propisati način vođenja očevidnika sudskih odluka i sudskih nagodbi o
uzdržavanju maloljetnog djeteta.

Obavijest i upozorenje Hrvatskog zavoda za socijalni rad

Članak 319.

\(1\) Kad Hrvatski zavod za socijalni rad primi pravomoćnu sudsku odluku
i sudsku nagodbu o uzdržavanju djeteta, dužan je roditelja s kojim
dijete stanuje te roditelja koji je dužan plaćati uzdržavanje, odnosno
drugu osobu iz članka 288. ovoga Zakona koja je dužna plaćati
uzdržavanja na temelju sudske odluke, odnosno sudske nagodbe
obavijestiti u pisanom obliku o pravima i dužnostima.

\(2\) U obavijesti iz stavka 1. ovoga članka Hrvatski zavod za socijalni
rad će roditelja s kojim dijete stanuje:

1\. upozoriti da je dužan obavijestiti Hrvatski zavod za socijalni rad
ako obveznik plaćanja uzdržavanja ne ispunjava svoju obvezu redovito i u
cijelosti i

2\. informirati o uvjetima prema kojima dijete ima pravo na privremeno
uzdržavanje sukladno posebnom propisu kojim se uređuje privremeno
uzdržavanje.

\(3\) U obavijesti iz stavka 2. ovoga članka Hrvatski zavod za socijalni
rad će roditelja koji je dužan plaćati uzdržavanje, odnosno drugu osobu
iz članka 288. ovoga Zakona koja je dužna plaćati uzdržavanja na temelju
sudske odluke, odnosno sudske nagodbe upozoriti:

1\. da će podnijeti kaznenu prijavu protiv obveznika plaćanja
uzdržavanja koji ne ispunjava svoju obvezu uzdržavanja u roku od
petnaest dana od dana saznanja da se obveza uzdržavanja ne ispunjava
redovito i u cijelosti i

2\. na pravo Republike Hrvatske da traži povrat iznosa privremenog
uzdržavanja koji su isplaćeni sukladno posebnomu propisu kojim se
uređuje privremeno uzdržavanje.

### SEDMI DIO OBVEZNO SAVJETOVANJE I OBITELJSKA MEDIJACIJA

Opća odredba

Članak 320. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Obvezno savjetovanje je postupak koji se provodi u slučajevima
propisanim ovim Zakonom.

\(2\) Obiteljska medijacija je postupak u kojemu članovi obitelji
sudjeluju dobrovoljno.

#### I. OBVEZNO SAVJETOVANJE

1\. OPĆE ODREDBE

Svrha i provedba obveznog savjetovanja

Članak 321.

\(1\) Obvezno savjetovanje je oblik pomoći članovima obitelji da donesu
sporazumne odluke o obiteljskim odnosima vodeći posebnu brigu o zaštiti
obiteljskih odnosa u kojima sudjeluje dijete te o pravnim posljedicama
nepostizanja sporazuma i pokretanju sudskih postupaka u kojima se
odlučuje o osobnim pravima djeteta.

\(2\) Obvezno savjetovanje provodi stručni tim Hrvatskog zavoda za
socijalni rad nadležnog prema mjestu djetetova prebivališta, odnosno
boravišta, ili prema mjestu zadnjeg zajedničkog prebivališta, odnosno
boravišta bračnih ili izvanbračnih drugova.

\(3\) Obvezno savjetovanje ne provodi se prije pokretanja postupka ovrhe
i osiguranja sukladno ovom Zakonu.

\(4\) U obveznom savjetovanju sudjeluju članovi obitelji osobno i bez
punomoćnika.

Vrste obveznog savjetovanja

Članak 322.

\(1\) Obvezno savjetovanje prema odredbama ovoga Zakona provodi se:

1\. prije pokretanja postupka radi razvoda braka u kojem postoji
zajedničko maloljetno dijete i

2\. prije pokretanja ostalih sudskih postupaka o ostvarivanju
roditeljske skrbi i osobnih odnosa s djetetom.

\(2\) Na obvezno savjetovanje prije pokretanja postupka radi uređenja
ostvarivanja roditeljske skrbi i osobnih odnosa s djetetom u slučaju
prestanka životne zajednice njegovih roditelja primjenjuju se na
odgovarajući način odredbe ovoga Zakona o obveznom savjetovanju prije
pokretanja postupka radi razvoda braka u kojem postoji zajedničko
maloljetno dijete.

Pokretanje obveznog savjetovanja

Članak 323. (NN [156/23](https://www.zakon.hr/cms.htm?id=59083))

\(1\) Obvezno savjetovanje pokreće se na zahtjev stranke koji se podnosi
Hrvatskom zavodu za socijalni rad u pisanom obliku ili usmeno na
zapisnik.

\(2\) Hrvatski zavod za socijalni rad je dužan nakon primitka zahtjeva
za provođenje obveznog savjetovanja zakazati sastanak i pozvati stranke.

\(3\) Iznimno od stavka 2. ovoga članka, ako Hrvatski zavod za socijalni
rad ima saznanja o postojanju obiteljskog nasilja ili ako procijeni da u
okolnostima konkretnog slučaja zajednički sastanak ne bi bio svrhovit
ili ako to jedna ili obje stranke iz opravdanih razloga zahtijevaju,
zakazat će se i provesti odvojeni razgovori sa strankama.

Izvješće Hrvatskog zavoda za socijalni rad

Članak 324. (NN [156/23](https://www.zakon.hr/cms.htm?id=59083))

\(1\) Po okončanju obveznog savjetovanja Hrvatski zavod za socijalni rad
dužan je sastaviti izvješće u kojem se navodi:

1\. tko je sudjelovao u postupku

2\. spremnost svake stranke na sporazumno rješavanje spora

3\. tko namjerava pokrenuti sudski postupak

4\. ako se provodi obvezno savjetovanje prije pokretanja postupka radi
razvoda braka, jesu li bračni drugovi upoznati s pravnim posljedicama
nepostizanja sporazuma, odnosno plana o zajedničkoj roditeljskoj skrbi
sukladno članku 327. ovoga Zakona i

5\. tvrdnje o obiteljskom nasilju, ako se navode.

\(2\) Izvješće o obveznom savjetovanju dostavlja se strankama prema
pravilima o osobnoj dostavi najkasnije u roku od šezdeset dana od dana
primitka zahtjeva za provođenje obveznog savjetovanja prije pokretanja
postupka radi razvoda braka, a najkasnije trideset dana od dana primitka
zahtjeva za provođenje obveznog savjetovanja prije pokretanja ostalih
sudskih postupaka o ostvarivanju roditeljske skrbi i osobnih odnosa s
djetetom sukladno ovom Zakonu.

\(3\) Izvješće o obveznom savjetovanju vrijedi šest mjeseci od dana kad
je okončano obvezno savjetovanje.

\(4\) Ministar nadležan za poslove socijalne skrbi pravilnikom će
propisati obvezni sadržaj izvješća o obveznom savjetovanju, način
provođenja obveznog savjetovanja, kao i dužnosti članova stručnog tima u
provođenju obveznog savjetovanja.

\(5\) Ministar nadležan za poslove socijalne skrbi propisat će
pravilnikom način vođenja očevidnika i dokumentacije u vezi s poslovima
Hrvatskog zavoda za socijalni rad u području braka i odnosa u braku.

2\. OBVEZNO SAVJETOVANJE PRIJE RAZVODA BRAKA

Sadržaj obveznog savjetovanja prije razvoda braka

Članak 325. (NN [156/23](https://www.zakon.hr/cms.htm?id=59083))

\(1\) Sadržaj obveznog savjetovanja prije razvoda braka je:

1\. upoznavanje bračnih drugova o mogućnosti bračnog savjetovanja

2\. upoznavanje bračnih drugova o pravnim i psihosocijalnim posljedicama
razvoda braka u odnosu na njih i djecu

3\. upućivanje bračnih drugova da su dužni voditi računa o djetetovoj
dobrobiti prigodom uređenja spornih obiteljskih odnosa

4\. upoznavanje bračnih drugova sa sadržajem plana o zajedničkoj
roditeljskoj skrbi i pružanje pomoći ako to zahtijevaju

5\. upoznavanje s prednostima obiteljske medijacije i informiranje
bračnih drugova o dostupnim obiteljskim medijatorima

6\. upoznavanje bračnih drugova s postupkom radi razvoda braka
pokrenutog tužbom jednog od bračnih drugova sukladno članku 327. ovoga
Zakona.

\(2\) U slučajevima iz članaka 326. i 328. ovoga Zakona, uzimajući u
obzir okolnosti slučaja, na sadržaj obveznog savjetovanja ne primjenjuju
se odredbe stavka 1. točaka 1., 4. i 5. ovoga članka.

\(3\) U postupku obveznog savjetovanja može se djetetu omogućiti
izražavanje mišljenja uz pristanak njegovih roditelja.

Neprovođenje obveznog savjetovanja prije razvoda braka

Članak 326.

Obvezno savjetovanje prije razvoda braka ne provodi se u odnosu na
bračnog druga ili oba bračna druga:

1\. lišena poslovne sposobnosti, ako nisu u stanju shvatiti značenje i
posljedice postupka niti uz stručnu pomoć

2\. nesposobna za rasuđivanje ili

3\. koji su nepoznatog prebivališta i boravišta.

Posljedice nepostizanja sporazuma o planu o zajedničkoj roditeljskoj
skrbi

Članak 327.

\(1\) Ako se roditelji nisu sporazumjeli o planu o zajedničkoj
roditeljskoj skrbi, Hrvatski zavod za socijalni rad će ih savjetovati da
pokušaju postići sporazum u postupku obiteljske medijacije, osim u
slučajevima iz članka 332. ovoga Zakona.

\(2\) Ako se roditelji koji se namjeravaju razvesti nisu sporazumjeli o
planu o zajedničkoj roditeljskoj skrbi, Hrvatski zavod za socijalni rad
će ih upozoriti da će sud u postupku radi razvoda braka pokrenutog
tužbom jednog od bračnih drugova po službenoj dužnosti:

1\. donijeti odluku s kojim će roditeljem dijete stanovati, o
roditeljskoj skrbi, o ostvarivanju osobnih odnosa s drugim roditeljem i
o uzdržavanju djeteta

2\. omogućiti djetetu izražavanje mišljenja sukladno članku 360. ovoga
Zakona i

3\. djetetu imenovati posebnog skrbnika sukladno članku 240. stavku 1.
točki 2. ovoga Zakona.

\(3\) Roditelje će Hrvatski zavod za socijalni rad upozoriti da sud u
postupku radi razvoda braka može odrediti da troškove posebnoga
djetetova skrbnika plaćaju roditelji sukladno članku 366. stavku 2.
ovoga Zakona.

Posebna odredba o zaštiti djeteta i obiteljskom nasilju

Članak 328.

Ako stručni radnici koji provode obvezno savjetovanje posumnjaju da su u
obitelji ugrožena prava i dobrobit djeteta ili posumnjaju na obiteljsko
nasilje, Hrvatski zavod za socijalni rad nakon provedenog obveznog
savjetovanja provodi i druge postupke procjene te po službenoj dužnosti:

1\. određuje odgovarajuću mjeru za zaštitu djeteta iz nadležnosti
Hrvatskog zavoda za socijalni rad ili predlaže sudu donošenje druge
mjere za zaštitu djeteta iz nadležnosti suda i

2\. žurno pokreće odgovarajući postupak sukladno posebnom propisu kojim
se uređuje zaštita od obiteljskog nasilja.

3\. OBVEZNO SAVJETOVANJE PRIJE POKRETANJA OSTALIH SUDSKIH POSTUPAKA O
OSTVARIVANJU RODITELJSKE SKRBI I OSOBNIH ODNOSA S DJETETOM

Pokretanje postupka obveznog savjetovanja

Članak 329.

\(1\) Roditelji i drugi članovi obitelji dužni su pokrenuti i
sudjelovati u obveznom savjetovanju prije pokretanja sudskih postupaka u
kojima se odlučuje o:

1\. medicinskim postupcima na djetetu sukladno članku 88. stavku 3.
ovoga Zakona

2\. obrazovanju djeteta sukladno članka 94. stavku 6. ovoga Zakona

3\. odobravanju plana o zajedničkoj roditeljskoj skrbi sukladno članku
106. ovoga Zakona ili sporazuma o ostvarivanju osobnih odnosa s djetetom
sukladno članku 122. ovoga Zakona, osim ako se radi o izmjeni plana o
zajedničkoj roditeljskoj skrbi ili sporazuma o ostvarivanju osobnih
odnosa sukladno članku 469. stavku 2. ovoga Zakona

4\. ostvarivanju roditeljske skrbi sukladno članku 105. ovoga Zakona

5\. zastupanju djeteta u vezi s njegovim bitnim osobnim pravima sukladno
članku 100. stavku 1. i članku 108. stavku 3. ovoga Zakona

6\. sporu između maloljetnog roditelja ili roditelja lišenog poslovne
sposobnosti i djetetovog skrbnika, odnosno drugog roditelja u vezi s
djetetovim bitnim osobnim pravima sukladno članku 100. stavku 1. i
članku 108. stavku 3. ovoga Zakona dok traje mirovanje roditeljske skrbi
iz članka 114. ovoga Zakona

7\. ostvarivanju prava na informacije o bitnim okolnostima vezanim uz
osobna prava djeteta sukladno članku 111. i članku 112. stavku 4. ovoga
Zakona i

8\. ostvarivanju, ograničavanju ili zabrani ostvarivanja osobnih odnosa
s djetetom sukladno člancima 119., 120. i 123. ovoga Zakona.

\(2\) U postupku obveznog savjetovanja djetetu se može, uz pristanak
njegovih roditelja, omogućiti izražavanje mišljenja.

\(3\) Osobe iz stavka 1. ovoga članka moraju pokrenuti i sudjelovati u
postupku obveznog savjetovanja prije pokretanja sudskog postupka radi
izmjene sudske odluke ili sporazuma o ostvarivanju roditeljske skrbi ili
osobnih odnosa s djetetom samo ako nisu postigle sporazum o pitanju u
vezi s kojim namjeravaju pokrenuti sudski postupak.

\(4\) Obvezno savjetovanje ne provodi se u odnosu na osobe iz stavka 1.
ovoga članka:

1\. koje su lišene poslovne sposobnosti, a nisu u stanju shvatiti
značenje i posljedice postupka niti uz stručnu pomoć

2\. koje su nesposobne za rasuđivanje ili

3\. koje su nepoznatog prebivališta i boravišta.

Posebni ciljevi obveznog savjetovanja prije sudskog postupka pokretanja
ostalih sudskih postupaka o ostvarivanju roditeljske skrbi i osobnih
odnosa s djetetom

Članak 330.

Posebni ciljevi obveznog savjetovanja prije pokretanja sudskih postupaka
o ostvarivanju roditeljske skrbi i osobnih odnosa s djetetom su:

1\. upoznati sudionike savjetovanja na to da su dužni voditi računa o
djetetovoj dobrobiti prigodom uređenja spornih obiteljskih odnosa

2\. upoznati sudionike o negativnim učincima sukoba u obitelji u odnosu
na dijete i prednostima sporazumnog uređenja obiteljskih odnosa te
dužnosti članova obitelji da razgovaraju s djetetom i uzmu u obzir
njegovo mišljenje i

3\. upoznati sudionike o mogućnosti rješavanja spora u obiteljskoj
medijaciji.

#### II. OBITELJSKA MEDIJACIJA

Temeljni pojmovi

Članak 331.

\(1\) Obiteljska medijacija je postupak u kojem stranke nastoje
sporazumno riješiti spor iz obiteljskih odnosa uz pomoć jednog ili više
obiteljskih medijatora.

\(2\) Obiteljski medijator je nepristrana i posebno educirana osoba koja
je upisana u registar obiteljskih medijatora.

\(3\) Glavna svrha postupka obiteljske medijacije je postizanje plana o
zajedničkoj roditeljskoj skrbi i drugih sporazuma u vezi s djetetom. Uz
ostvarenje te svrhe, u postupku obiteljske medijacije stranke se mogu
sporazumjeti i o svim drugim spornim pitanjima imovinske i neimovinske
naravi.

Neprovođenje obiteljske medijacije

Članak 332. (NN [156/23](https://www.zakon.hr/cms.htm?id=59083))

\(1\) Obiteljska medijacija se ne provodi:

1\. u slučajevima postojanja tvrdnji o obiteljskom nasilju

2\. ako su jedan ili oba bračna druga lišeni poslovne sposobnosti, a
nisu u stanju shvatiti značenje i pravne posljedice postupka ni uz
stručnu pomoć

3\. ako su jedan ili oba bračna druga nesposobni za rasuđivanje i

4\. ako bračni drug ima nepoznato prebivalište i boravište.

\(2\) Odredba stavka 1. ovoga članka na odgovarajući način primjenjuje
se i na ostale članove obitelji koji sudjeluju u postupku medijacije.

Primjena drugog propisa

Članak 333.

U postupcima obiteljske medijacije primjenjuju se na odgovarajući način
odredbe zakona kojim se uređuje mirenje, osim ako je ovim Zakonom
drukčije određeno.

Provedba obiteljske medijacije

Članak 334.

\(1\) Obiteljska medijacija se može provoditi neovisno o sudskom
postupku prije pokretanja sudskog postupka, za vrijeme njegova trajanja
ili nakon dovršetka sudskog postupka.

\(2\) Obiteljska medijacija ne provodi se prije pokretanja postupka
ovrhe i osiguranja sukladno ovom Zakonu.

\(3\) Iznimno od stavka 2. ovoga članka, sud može tijekom postupka ovrhe
radi ostvarivanja osobnih odnosa s djetetom predložiti strankama da
pristupe obiteljskoj medijaciji sukladno članku 522. stavku 2. ovoga
Zakona.

Načelo povjerljivosti u obiteljskoj medijaciji

Članak 335.

\(1\) Obiteljski medijator i druge osobe uključene u postupak obiteljske
medijacije dužne su čuvati povjerljive informacije i podatke za koje su
saznale tijekom postupka obiteljske medijacije u odnosu na treće osobe,
osim:

1\. ako je priopćenje informacija nužno za provedbu ili ovrhu sporazuma
ili

2\. ako je priopćenje informacija nužno radi zaštite djeteta čija je
dobrobit ugrožena ili radi uklanjanja opasnosti od teške psihičke ili
fizičke povrede integriteta osobe.

\(2\) Obiteljski medijator je dužan stranke uputiti u opseg načela
povjerljivosti.

Sporazum postignut u obiteljskoj medijaciji

Članak 336.

\(1\) Obiteljski medijator je dužan voditi računa da stranke prigodom
postizanja plana o zajedničkoj roditeljskoj skrbi ili drugoga sporazuma
razumiju činjenično stanje i sadržaj sporazuma te ih uputiti na
mogućnost provjere sporazuma od strane drugog stručnjaka.

\(2\) Plan o zajedničkoj roditeljskoj skrbi ili drugi sporazumi
postignuti u postupku obiteljske medijacije moraju biti u pisanom obliku
i potpisani od svih stranaka.

\(3\) Plan o zajedničkoj roditeljskoj skrbi ili drugi sporazum postignut
u postupku obiteljske medijacije stječe svojstvo ovršne isprave ako ga
sud na prijedlog stranaka u izvanparničnom postupku odobri.

Okončanje postupka u slučaju nepostizanja sporazuma

Članak 337.

\(1\) Ako se stranke ne sporazume o planu o zajedničkoj roditeljskoj
skrbi, odnosno o drugom spornom obiteljskom odnosu, obiteljski medijator
će u izvješću o obustavi postupka obiteljske medijacije navesti jesu li
obje stranke aktivno sudjelovale.

\(2\) Izvješće o obustavi obiteljske medijacije uručuje se sudionicima.

\(3\) Obiteljski medijator će sudu koji je zastao s postupkom radi
provođenja obiteljske medijacije dostaviti izvješće o obustavi
obiteljske medijacije.

Obiteljska medijacija za vrijeme trajanja sudskog postupka

Članak 338.

\(1\) U slučaju da stranke tijekom sudskog postupka sporazumno predlože
rješavanje spora u postupku obiteljske medijacije, sud može zastati s
postupkom, u kojem slučaju će odrediti rok od tri mjeseca u kojem
stranke mogu pokušati riješiti spor u postupku obiteljske medijacije.

\(2\) U slučaju da tijekom sudskog postupka sud procijeni da ima izgleda
za sporazumno rješavanje spornih obiteljskih odnosa, on može predložiti
strankama postupak obiteljske medijacije. Ako stranke pristanu na
postupak obiteljske medijacije, sud će zastati s postupkom te odrediti
rok od tri mjeseca u kojem stranke mogu pokušati spor riješiti u
postupku obiteljske medijacije.

\(3\) Ako stranke u roku od tri mjeseca koji je sud odredio za
provođenje obiteljske medijacije nisu uspjele spor riješiti u postupku
obiteljske medijacije ili ako stranke predlože nastavak sudskog postupka
prije isteka toga roka, sud će nastaviti s postupkom.

\(4\) Prije odlučivanja o zastoju postupka sud je dužan procijeniti je
li zastoj prikladan s obzirom na potrebu žurnog postupanja u predmetima
u kojima se odlučuje o pravima i interesima djeteta.

Sudjelovanje i zaštita djeteta u obiteljskoj medijaciji

Članak 339.

\(1\) Obiteljski medijator u postupku obiteljske medijacije dužan je
informirati sudionike da vode računa o dobrobiti djeteta.

\(2\) Obiteljski medijator može u postupku obiteljske medijacije
omogućiti djetetu izražavanje mišljenja uz pristanak njegovih roditelja.

Izuzeće obiteljskog medijatora iz sudskih postupaka

Članak 340.

Obiteljski medijator koji je provodio postupak obiteljske medijacije ne
smije sudjelovati u pisanju stručnog mišljenja, obiteljske procjene niti
smije na drugi način sudjelovati u sudskom postupku u kojemu se odlučuje
o sporu među strankama koje su sudjelovale u obiteljskoj medijaciji,
osim u slučajevima iz članka 335. stavka 1. ovoga Zakona.

Registar obiteljskih medijatora

Članak 341.

\(1\) Registar obiteljskih medijatora vodi ministarstvo nadležno za
poslove socijalne skrbi.

\(2\) Registar iz stavka 1. ovoga članka je javan.

\(3\) Upis u registar iz stavka 1. ovoga članka provodi se na temelju
rješenja ministarstva nadležnog za poslove socijalne skrbi o
ispunjavanju uvjeta stručne osposobljenosti obiteljskih medijatora.

\(4\) Protiv rješenja iz stavka 3. ovoga članka nije dopuštena žalba,
ali se može pokrenuti upravni spor.

\(5\) Ministar nadležan za poslove socijalne skrbi pravilnikom će
propisati sadržaj i način vođenja registra obiteljskih medijatora te
uvjete stručne osposobljenosti obiteljskih medijatora.

Edukacija i kontinuirano usavršavanje obiteljskih medijatora

Članak 342.

\(1\) Obiteljski medijator dužan se educirati o teorijskim i praktičnim
aspektima obiteljske medijacije, što obuhvaća:

1\. poznavanje načela medijacije i njezina tijeka

2\. tehnike pregovaranja i komunikacije

3\. poznavanje dinamike obiteljskih odnosa i faza razvoja djeteta

4\. poznavanje ovoga Zakona, a posebice prava djeteta i

5\. praktične vježbe, simulaciju i superviziju postupka.

\(2\) Obiteljski medijator dužan je kontinuirano se usavršavati u skladu
s pravilnikom iz članka 341. stavka 5. ovoga Zakona.

Troškovi obiteljske medijacije izvan sustava socijalne skrbi

Članak 343.

\(1\) Ako se obiteljska medijacija provodi od strane obiteljskih
medijatora zaposlenih u sustavu socijalne skrbi, stranke ne plaćaju
naknade za rad obiteljskih medijatora.

\(2\) Ako obiteljsku medijaciju provode obiteljski medijatori izvan
sustava socijalne skrbi, troškove njihova sudjelovanja snose stranke.

Prostorni uvjeti i način provođenja obiteljske medijacije u sustavu
socijalne skrbi

Članak 344.

Ministar nadležan za poslove socijalne skrbi pravilnikom će propisati
prostorne uvjete i način provođenja obiteljske medijacije u sustavu
socijalne skrbi.

### OSMI DIO POSTUPAK PRED SUDOM

#### I. OPĆE ODREDBE

Područje primjene

Članak 345.

\(1\) Odredbama ovoga dijela Zakona određuju se pravila prema kojima
sudovi postupaju kad u parničnim postupcima, izvanparničnim postupcima i
postupcima ovrhe i osiguranja odlučuju o obiteljskim i statusnim
stvarima koje se uređuju ovim Zakonom.

\(2\) Obiteljske stvari su bračne stvari, stvari u kojima se utvrđuje
ili osporava majčinstvo ili očinstvo, stvari u kojima se odlučuje o
roditeljskoj skrbi, mjere za zaštitu prava i dobrobiti djeteta,
uzdržavanje i druge obiteljske stvari.

\(3\) Statusne stvari su bračne stvari, stvari u kojima se utvrđuje ili
osporava majčinstvo ili očinstvo te stvari lišenja i vraćanja poslovne
sposobnosti.

Supsidijarna primjena drugih propisa

Članak 346. (NN [156/23](https://www.zakon.hr/cms.htm?id=59083))

U postupcima iz ovoga dijela Zakona primjenjivat će se na odgovarajući
način odredbe zakona kojim se uređuje parnični postupak, zakona kojim se
uređuje izvanparnični postupak i zakona kojim se uređuje prisilno
ostvarenje tražbina, ako ovim Zakonom nije drukčije određeno.

1\. NAČELA POSTUPKA

Načelo žurnosti

Članak 347.

\(1\) Postupci u kojima se odlučuje o osobnim pravima djeteta su žurni.

\(2\) U postupcima iz stavka 1. ovoga članka prvo ročište mora se
održati u roku od petnaest dana od dana pokretanja postupka, osim ako
ovim Zakonom nije drukčije određeno.

\(3\) Ako se odluka u postupku iz stavka 1. ovoga članka donosi bez
održavanja ročišta, mora se donijeti i otpremiti u roku od petnaest dana
od dana pokretanja postupka, osim ako ovim Zakonom nije drukčije
određeno.

\(4\) Odluka u postupcima o privremenim mjerama i ovrsi radi
ostvarivanja roditeljske skrbi i osobnih odnosa s djetetom, kao i radi
predaje djeteta mora se donijeti i otpremiti u roku od trideset dana od
dana pokretanja postupka.

\(5\) Prekoračenje roka u postupcima iz stavaka 2., 3. i 4. ovoga članka
dopušteno je samo zbog bitnih razloga. O prekoračenju roka iz stavka 4.
ovoga članka sudac je dužan izvijestiti predsjednika suda.

\(6\) U postupcima iz stavaka 2., 3. i 4. ovoga članka drugostupanjski
sud mora donijeti i otpremiti odluku u roku od trideset dana od dana
primitka žalbe, osim ako ovim Zakonom nije drukčije određeno.

Načelo socijalnosti

Članak 348.

\(1\) Sud je dužan tijekom postupka osobito paziti da se zaštite prava i
interesi djece, osoba s invaliditetom, odnosno osoba koje se iz drugih
razloga nisu sposobne same brinuti o sebi i o svojim pravima i
interesima.

\(2\) Ako sud tijekom postupka posumnja da stranka nije sposobna sama se
brinuti o svojim pravima i interesima i da bi je zbog toga trebalo
lišiti poslovne sposobnosti i imenovati joj skrbnika, izvijestit će o
tome Hrvatski zavod za socijalni rad radi pokretanja postupka.

\(3\) Sud će prekinuti postupak dok se ne provede postupak lišenja
poslovne sposobnosti i imenuje skrbnik, odnosno dok ga Hrvatski zavod za
socijalni rad ne obavijesti o obustavi tog postupka. Za vrijeme prekida
postupka mogu se poduzimati samo radnje za koje postoji opasnost od
odgode, osobito one radnje kojima treba zaštititi ili osigurati prava
stranke koja nije sposobna sama se brinuti o svojim pravima i
interesima.

\(4\) Ako je stranci iz stavka 2. ovoga članka imenovan poseban skrbnik
sukladno odredbama ovoga Zakona, neće se prekinuti postupak sukladno
stavku 3. ovoga članka, a ako poseban skrbnik bude naknadno imenovan,
nastavit će postupak koji je bio prekinut sukladno stavku 3. ovoga
članka.

Načelo dispozicije i oficijelnosti

Članak 349.

\(1\) U statusnim stvarima, stvarima u kojima se odlučuje o roditeljskoj
skrbi, osobnim odnosima i mjerama za zaštitu prava i dobrobiti djeteta,
stranke se u postupku pred sudom ne mogu odreći svojega zahtjeva,
priznati zahtjev protivne stranke niti se nagoditi.

\(2\) U postupcima iz stavka 1. ovoga članka sud ne može donijeti
presudu na temelju priznanja, presudu na temelju odricanja, presudu zbog
ogluhe niti presudu zbog izostanka.

\(3\) U stvarima uzdržavanja djeteta stranke se u postupku pred sudom
mogu odreći svojeg zahtjeva, priznati zahtjev protivne stranke te
sklopiti sudsku nagodbu.

\(4\) U postupku iz stavka 3. ovoga članka sud može donijeti presudu na
temelju priznanja te presudu na temelju odricanja.

Istražno načelo

Članak 350.

U postupcima iz članka 349. ovoga Zakona sud je ovlašten utvrđivati i
činjenice koje stranke nisu iznijele, a može odlučiti da se dokazuju i
činjenice koje su stranke priznale u postupku.

Načelo isključenja javnosti

Članak 351.

U postupku u kojem se odlučuje o statusnim stvarima, stvarima o
roditeljskoj skrbi, osobnim odnosima i mjerama za zaštitu prava i
dobrobiti djeteta te uzdržavanju djeteta javnost je isključena.

2\. SUCI

Odlučivanje u prvom stupnju

Članak 352.

U postupcima iz članka 345. ovoga Zakona odlučuju suci prvostupanjskog
suda koji su godišnjim rasporedom poslova određeni za odlučivanje u
obiteljskim i drugim stvarima koje se propisuju ovim Zakonom.

3\. SURADNJA SUDA I HRVATSKOG ZAVODA ZA SOCIJALNI RAD

Uloge Hrvatskog zavoda za socijalni rad

Članak 353.

U postupcima koji se propisuju ovim dijelom Zakona Hrvatski zavod za
socijalni rad se može pojaviti kao:

1\. stranka

2\. zastupnik djeteta kad u ime i za račun djeteta pokreće postupak i

3\. pomoćno tijelo suda.

Hrvatski zavod za socijalni rad kao stranka

Članak 354.

\(1\) Kad Hrvatski zavod za socijalni rad pokrene postupak pred sudom i
kad se na temelju ovoga Zakona treba uključiti u postupak pred sudom, on
u postupku ima položaj stranke.

\(2\) Postupci iz stavka 1. ovoga članka su:

1\. postupci radi utvrđivanja postojanja ili nepostojanja braka i radi
poništaja braka

2\. postupci radi utvrđivanja majčinstva, odnosno očinstva

3\. postupci radi davanja dopuštenja za sklapanje braka

4\. postupci radi mirovanja ostvarivanja roditeljske skrbi zbog stvarnih
razloga

5\. postupci radi povjeravanja ostvarivanja roditeljske skrbi nad
djetetom zbog smrti roditelja koji je samostalno ostvarivao roditeljsku
skrb

6\. postupci radi ograničenja ili zabrane ostvarivanja osobnih odnosa
djeteta s roditeljem, kao i o nadzoru nad njihovim ostvarivanjem

7\. postupci radi određivanja mjera za zaštitu prava i dobrobiti djeteta

8\. postupci radi donošenja rješenja koje zamjenjuje pristanak roditelja
za posvojenje

9\. postupci radi lišenja i vraćanja poslovne sposobnosti i

10\. postupci radi predaje djeteta.

\(3\) U postupku u kojem Hrvatski zavod za socijalni rad ima položaj
stranke ovlašten je iznositi činjenice koje druge stranke nisu navele,
predlagati dokaze i podnositi pravne lijekove.

Hrvatski zavod za socijalni rad kao zastupnik djeteta

Članak 355.

Kad Hrvatski zavod za socijalni rad u ime i za račun djeteta pokrene
postupak radi utvrđivanja očinstva i radi uzdržavanja djeteta, ima
položaj zakonskoga zastupnika djeteta u tom postupku.

Hrvatski zavod za socijalni rad kao pomoćno tijelo suda

Članak 356.

Hrvatski zavod za socijalni rad ima ulogu pomoćnoga tijela suda:

1\. kad po nalogu suda dostavlja nalaz i mišljenje

2\. kad po nalogu suda utvrđuje i dostavlja podatke o obiteljskim,
imovinskim i socijalnim prilikama stranaka i

3\. kad pomaže sudu u postupcima određivanja privremenih mjera i ovrhe
radi predaje djeteta i ostvarivanja osobnih odnosa s djetetom.

Nalaz i mišljenje Hrvatskog zavoda za socijalni rad

Članak 357.

\(1\) Hrvatski zavod za socijalni rad dužan je dostaviti stručnu
procjenu, odnosno nalaz i mišljenje zajedno s prijedlogom kojim pokreće
postupak.

\(2\) U slučaju kad Hrvatski zavod za socijalni rad ne pokrene postupak,
dužan je dostaviti stručnu procjenu, odnosno nalaz i mišljenje u roku
koji odredi sud, osim ako ovim Zakonom nije drukčije određeno.

4\. SUDJELOVANJE DJETETA, RODITELJA I DRUGIH OSOBA U POSTUPKU

Položaj djeteta u postupku

Članak 358.

Dijete je stranka u svim postupcima pred sudom u kojima se odlučuje o
njegovim pravima i interesima.

Postupovna sposobnost djeteta

Članak 359.

\(1\) U stvarima u kojima se odlučuje o osobnim pravima i interesima
djeteta sud će na zahtjev djeteta rješenjem dopustiti djetetu koje je
navršilo četrnaest godina da iznosi činjenice, predlaže dokaze, podnosi
pravne lijekove i poduzima druge radnje u tom postupku ako je sposobno
shvatiti značenje i pravne posljedice tih radnji.

\(2\) Prije donošenja rješenja iz stavka 1. ovoga članka sud je dužan
zatražiti mišljenje Hrvatskog zavoda za socijalni rad.

\(3\) Protiv rješenja iz stavka 1. ovoga članka kojim se djetetu
priznaje postupovna sposobnost za poduzimanje pojedinih ili svih radnji
u postupku nije dopuštena posebna žalba.

\(4\) Uz dijete iz stavka 1. ovoga članka, zakonski zastupnik djeteta
ovlašten je poduzimati radnje u postupku.

\(5\) Ako su radnje djeteta iz stavka 1. ovoga članka i zakonskog
zastupnika djeteta međusobno u suprotnosti sud će, uzimajući u obzir sve
okolnosti, osobito dobrobit djeteta, procijeniti hoće li uzeti u obzir
radnju djeteta ili zakonskoga zastupnika djeteta.

Izražavanje mišljenja djeteta

Članak 360. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) U postupcima u kojima se odlučuje o osobnim i imovinskim pravima i
interesima djeteta sud će omogućiti djetetu da izrazi svoje mišljenje,
osim ako se dijete tome protivi.

\(2\) Sud će omogućiti djetetu da izrazi mišljenje na prikladnom mjestu
i u nazočnosti stručne osobe, ako procijeni da je to s obzirom na
okolnosti slučaja potrebno.

\(3\) Sud koji vodi postupak nije dužan utvrđivati mišljenje djeteta kad
za to postoje posebno opravdani razlozi koji se u odluci moraju
obrazložiti.

\(4\) Dijete iz stavka 1. ovoga članka mora biti obaviješteno o
predmetu, tijeku i mogućem ishodu postupka na način koji je prikladan
njegovoj dobi i zrelosti te ako to ne predstavlja opasnost za razvoj,
odgoj i zdravlje djeteta.

\(5\) Obvezu obavještavanja djeteta iz stavka 4. ovoga članka imaju
posebni skrbnik djeteta, sud ili stručna osoba Hrvatskog zavoda za
socijalni rad, ovisno o okolnostima slučaja, o čemu je sud dužan voditi
računa.

\(6\) Ministar nadležan za poslove socijalne skrbi pravilnikom će
propisati način pribavljanja mišljenja djeteta.

Upoznavanje djeteta s odlukom suda

Članak 361.

\(1\) Odluka suda kojom se odlučuje o pravima i interesima djeteta
dostavlja se posebnom skrbniku, odnosno zakonskom zastupniku djeteta.

\(2\) Posebni skrbnik, odnosno zakonski zastupnik djeteta će upoznati
dijete sa sadržajem odluke i pravom na izjavljivanje žalbe, osobno ili
uz pomoć stručne osobe.

\(3\) Dijete se neće upoznati s obrazloženjem odluke ako bi to imalo
posljedice za njegovo zdravlje i razvoj.

Saslušanje roditelja

Članak 362.

\(1\) U postupcima u kojima se odlučuje o osobnim pravima djeteta, kao i
u postupcima u kojima se određuju mjere za zaštitu osobnih prava i
dobrobiti djeteta sud će roditelje osobno saslušati.

\(2\) Sud neće osobno saslušati roditelja ako se odlučuje o stvarima za
koje je roditelj ograničen u ostvarivanju roditeljske skrbi ili je lišen
prava na roditeljsku skrb, osim ako se postupak vodi radi vraćanja
ograničenog ili oduzetog prava ili radi nadomještanja pristanka
roditelja za posvojenje rješenjem suda.

\(3\) Roditelj se neće saslušati ako to zahtijevaju posebne okolnosti
slučaja.

Saslušanje i poziv za sudjelovanje drugih osoba

Članak 363.

U postupcima u kojima se odlučuje o osobnim pravima djeteta, kao i u
postupcima u kojima se određuju mjere za zaštitu osobnih prava i
dobrobiti djeteta sud može pozvati udomitelja koji se dulje vrijeme
skrbi o djetetu, kao i druge osobe koje dulje vrijeme žive s djetetom i
skrbe se o njemu da sudjeluju u postupku te ih saslušati.

5\. SUDJELOVANJE OSOBA LIŠENIH POSLOVNE SPOSOBNOSTI U POSTUPKU

Postupovna sposobnost

Članak 364.

\(1\) U statusnim stvarima, stvarima u kojima se odlučuje o roditeljskoj
skrbi, osobnim odnosima i mjerama za zaštitu prava i dobrobiti djeteta
sud će rješenjem dopustiti da radi ostvarenja svojih prava i interesa,
pojedine ili sve radnje u postupku poduzima i stranka koja je lišena
poslovne sposobnosti u tom dijelu pod uvjetom da je u stanju shvatiti
značenje i pravne posljedice tih radnji.

\(2\) Prije donošenja rješenja iz stavka 1. ovoga članka sud je dužan
zatražiti mišljenje Hrvatskog zavoda za socijalni rad.

\(3\) Protiv rješenja iz stavka 1. ovoga članka kojim se priznaje
sposobnost poduzimanja pojedinih ili svih radnji u postupku nije
dopuštena posebna žalba.

6\. DOSTAVA

Članak 365.

\(1\) U postupcima u kojima se odlučuje o zaštiti osobnih prava i
dobrobiti djeteta dostava među sudovima i drugim javnim tijelima obavlja
se neposredno ili elektroničkim putem, odnosno na drugi način koji
omogućuje nesumnjiv dokaz o obavljenoj dostavi.

\(2\) Pravomoćnu odluku donesenu u statusnim stvarima i o lišenju
roditeljske skrbi sud dostavlja matičaru radi upisa u državne matice.

7\. TROŠKOVI POSTUPKA

Članak 366.

\(1\) U statusnim stvarima, stvarima u kojima se odlučuje o roditeljskoj
skrbi, osobnim odnosima i mjerama za zaštitu prava i dobrobiti djeteta
te u stvarima uzdržavanja djeteta sud će o troškovima postupka odlučiti
slobodno, vodeći računa o okolnostima slučaja i o ishodu postupka.

\(2\) Sud može odrediti da troškove posebnog skrbnika djeteta snose
roditelji.

\(3\) Prilikom utvrđivanja visine troškova iz stavka 2. ovoga članka na
odgovarajući se način primjenjuju propisi o nagradama i naknadama za rad
odvjetnika, a sredstva naplaćena na ime tih troškova prihod su državnog
proračuna.

\(4\) Troškove izvođenja dokaza koje predlaže dijete predujmljuju
roditelji u iznosima koje odredi sud po slobodnoj ocjeni.

\(5\) Kad Hrvatski zavod za socijalni rad sudjeluje u postupku kao
stranka, na naknadu troškova postupka i njegove dužnosti snošenja
troškova u postupku pred sudom primjenjuju se odredbe zakona kojim se
uređuje parnični postupak koje se odnose na državnog odvjetnika.

8\. OBJAVA SUDSKIH ODLUKA I VOĐENJE OČEVIDNIKA TE DOKUMENTACIJE

Članak 367.

\(1\) U postupcima u kojima se odlučuje o statusnim stvarima,
roditeljskoj skrbi, osobnim odnosima, mjerama za zaštitu prava i
dobrobiti djeteta te uzdržavanju djeteta na e-oglasnoj ploči suda
objavljivat će se odluka s prikrivenim osobnim podacima.

\(2\) Ministar nadležan za poslove pravosuđa propisat će pravilnikom
način vođenja očevidnika i dokumentacije u vezi s poslovima suda u
području primjene odredaba ovoga Zakona o roditeljima i djeci te u
području braka i odnosa u braku.

#### II. POSEBNI PARNIČNI POSTUPCI

Posebni parnični postupci

Članak 368.

Ovim Zakonom propisani su posebni parnični postupci u:

1\. bračnim sporovima

2\. sporovima radi utvrđivanja ili osporavanja majčinstva ili očinstva

3\. sporovima o roditeljskoj skrbi i osobnim odnosima djeteta s
roditeljem i

4\. sporovima o uzdržavanju.

1\. OPĆE ODREDBE U BRAČNIM SPOROVIMA

Bračni sporovi

Članak 369.

\(1\) Parnični postupak radi utvrđivanja postoji li brak ili ne postoji,
poništaja ili razvoda braka (bračni sporovi) pokreće se tužbom.

\(2\) Pravo na tužbu u bračnom sporu nije ograničeno rokom, osim ako
ovim Zakonom nije drukčije određeno.

\(3\) Ako jedan bračni drug podnese tužbu radi razvoda braka, a drugi
najkasnije do zaključenja glavne rasprave izričito izjavi da ne osporava
osnovanost tužbenog zahtjeva, smatrat će se da su bračni drugovi
podnijeli prijedlog za sporazumni razvod braka i postupak će se
nastaviti prema odredbama članaka 453. do 460. ovoga Zakona.

Punomoć

Članak 370.

\(1\) Ako tužbu u bračnom sporu podnosi punomoćnik stranke, u punomoći
se mora izričito navesti koju tužbu punomoćnik može podnijeti.

\(2\) Ako se podnosi tužba radi poništaja braka, u punomoći se mora
izričito navesti zbog kojeg se razloga tužba može podnijeti.

Protutužba

Članak 371.

\(1\) Bračni drug protiv kojeg je podnesena tužba u bračnom sporu može
kod istog suda protiv drugog bračnog druga podnijeti protutužbu radi
utvrđivanja da brak ne postoji ili radi poništaja braka.

\(2\) Odluka o tužbi i protutužbi iz stavka 1. ovoga članka donijet će
se u pravilu u jednoj presudi.

\(3\) Protutužba se može podnijeti i zbog razloga zbog kojih se tužba ne
bi mogla podnijeti zbog toga što je istekao rok za njezino podnošenje.

Odgovor na tužbu i pripremno ročište

Članak 372.

U postupcima u bračnim sporovima ne primjenjuju se odredbe Zakona o
parničnom postupku koje se odnose na odgovor na tužbu i pripremno
ročište.

Pravni lijekovi

Članak 373.

\(1\) Protiv drugostupanjske presude donesene u bračnom sporu revizija
nije dopuštena.

\(2\) Protiv pravomoćne presude kojom se utvrđuje da brak ne postoji ili
se poništava ili razvodi, nisu dopušteni izvanredni pravni lijekovi ni
druga pravna sredstva.

a\) Postupak radi poništaja braka

Tužba radi poništaja braka zbog maloljetnosti

Članak 374.

\(1\) Tužba radi poništaja braka ne može se podnijeti nakon što je
maloljetnik koji je u braku navršio osamnaest godina života.

\(2\) Bračni drug koji je u vrijeme sklapanja braka bio maloljetan može
podnijeti tužbu radi poništaja braka u roku od jedne godine od dana
punoljetnosti.

\(3\) Sud može odbiti tužbeni zahtjev radi poništaja braka koji je
sklopila osoba starija od šesnaest godina bez dopuštenja suda ako je to
u skladu s dobrobiti te osobe.

Tužba radi poništaja braka zbog poslovne nesposobnosti

Članak 375.

\(1\) Sud može odbiti tužbeni zahtjev radi poništaja braka koji je
sklopila osoba lišena poslovne sposobnosti u davanju izjava koje se
odnose na osobna stanja bez dopuštenja suda ako je to u skladu s
dobrobiti te osobe.

\(2\) Tužba radi poništaja braka ne može se podnijeti nakon
pravomoćnosti odluke o vraćanju poslovne sposobnosti u davanju izjava
koje se odnose na osobna stanja.

\(3\) Bračni drug koji je lišen poslovne sposobnosti u davanju izjava
koje se odnose na osobna stanja može podnijeti tužbu radi poništaja
braka i unutar roka od jedne godine od pravomoćnosti odluke o vraćanju
poslovne sposobnosti u davanju izjava koje se odnose na osobna stanja.

Tužba radi poništaja braka zbog postojanja životnog partnerstva osoba
istog spola ili prijašnjeg braka

Članak 376.

Sud će odbiti tužbeni zahtjev radi poništaja braka ako su prijašnji brak
ili životno partnerstvo osoba istog spola, koje je registrirano sukladno
posebnom propisu, prestali do zaključenja glavne rasprave.

Nastavak postupka

Članak 377.

Osobe koje ostvaruju pravo na nasljedstvo iza umrloga bračnog druga koji
je podnio tužbu radi poništaja braka mogu nastaviti postupak radi
utvrđivanja da je tužba bila osnovana ako od smrti ostavitelja nije
proteklo više od šest mjeseci, a nakon isteka tog roka zahtjev se može
istaknuti u posebnom parničnom postupku.

Dokazivanje postojanja braka, odnosno registriranog životnog partnerstva
osoba istog spola

Članak 378.

\(1\) U postupku radi poništaja braka sklopljenog dok traje prijašnji
brak ili registrirano životno partnerstvo osoba istog spola jednoga od
bračnih drugova, postojanje ili nepostojanje tog braka, odnosno
registriranog životnog partnerstva dokazuje se izvatkom iz matice
vjenčanih, odnosno izvatkom iz registra životnog partnerstva ili drugom
odgovarajućom javnom ispravom.

\(2\) Ako stranka postojanje ili nepostojanje prijašnjega braka, odnosno
registriranog životnog partnerstva ne može dokazati ispravama iz
stavka 1. ovoga članka, sud će prekinuti postupak i uputiti ih da u
određenom roku pokrenu parnični postupak radi utvrđivanja postoji li
brak, odnosno registrirano životno partnerstvo ili ne postoji te da o
pokretanju postupka obavijeste sud. Na parnicu će se uputiti tužitelj
koji tvrdi da prijašnji brak, odnosno registrirano životno partnerstvo
postoji, a tuženik ako osporava postojanje prijašnjega braka, odnosno
registriranog životnog partnerstva iako je njegovo sklapanje upisano u
maticu vjenčanih, odnosno registar životnog partnerstva.

\(3\) Postupak prekinut prema odredbi stavka 2. ovoga članka nastavit će
se kad odluka u parničnom postupku radi utvrđivanja postoji li brak,
odnosno registrirano životno partnerstvo ili ne postoji postane
pravomoćna.

\(4\) Ako parnični postupak radi utvrđivanja postoji li brak, odnosno
registrirano životno partnerstvo ili ne postoji ne bude pokrenut u roku
koji je sud odredio, smatrat će se da je tužba radi poništaja braka
povučena ako je tužitelj upućen na pokretanje parničnog postupka, a ako
je na pokretanje postupka upućen tuženik, smatrat će se da je odustao od
svoje tvrdnje da prijašnji brak, odnosno registrirano životno
partnerstvo ne postoji.

b\) Postupak radi razvoda braka

Prilozi uz tužbu

Članak 379. (NN [156/23](https://www.zakon.hr/cms.htm?id=59083))

\(1\) Ako bračni drugovi imaju zajedničko maloljetno dijete, uz tužbu
radi razvoda braka tužitelj je dužan priložiti izvješće o obveznom
savjetovanju iz članka 324. ovoga Zakona.

\(2\) Ako tužitelj iz stavka 1. ovoga članka uz tužbu podnese izvješće o
obveznom savjetovanju starije od šest mjeseci, sud će tužbu radi razvoda
braka odbaciti.

\(3\) Ako tužitelj iz stavka 1. ovoga članka uz tužbu radi razvoda braka
nije podnio izvješće o obveznom, sud će pozvati tužitelja da ih podnese
u skladu s danom uputom.

\(4\) Sud će odrediti rok od osam dana za podnošenje izvješća iz stavka
3. ovoga članka i upozoriti tužitelja na pravne posljedice nepostupanja
po nalogu suda.

\(5\) Smatrat će se da je tužba radi razvoda braka povučena ako izvješće
o obveznom savjetovanju ne bude podneseno u roku od osam dana, a ako
ponovo bude podnesena tužba radi razvoda braka bez izvješća o obveznom
savjetovanju, sud će odbaciti tužbu radi razvoda braka.

\(6\) Odredbe stavaka 1. do 5. ovoga članka u odnosu na podnošenje
izvješća o obveznom savjetovanju ne odnose se na slučajeve u kojima se
ne provodi obvezno savjetovanje sukladno članku 326. ovoga Zakona.

Nastavak postupka

Članak 380.

Osobe koje ostvaruju pravo na nasljedstvo iza umrloga bračnog druga koji
je podnio tužbu radi razvoda braka mogu nastaviti postupak radi
utvrđivanja da je tužba bila osnovana ako od smrti ostavitelja nije
proteklo više od šest mjeseci, a nakon isteka toga roka zahtjev se može
istaknuti samo u posebnom parničnom postupku.

Povlačenje tužbe

Članak 381.

U postupku radi razvoda braka tužitelj može bez pristanka tuženika
povući tužbu dok postupak nije pravomoćno okončan.

2\. POSTUPAK RADI UTVRĐIVANJA ILI OSPORAVANJA MAJČINSTVA ILI OČINSTVA

Odgovor na tužbu i pripremno ročište

Članak 382.

U postupcima radi utvrđivanja ili osporavanja majčinstva ili očinstva ne
primjenjuju se odredbe posebnog zakona kojim se uređuje parnični
postupak koje se odnose na odgovor na tužbu i pripremno ročište.

a\) Postupak radi utvrđivanja majčinstva i očinstva

Tužba djeteta

Članak 383.

\(1\) Tužbu radi utvrđivanja majčinstva, odnosno očinstva dijete može
podnijeti do navršene dvadeset i pete godine života.

\(2\) Ako je dijete maloljetno ili punoljetno a lišeno poslovne
sposobnosti u dijelu koji se odnosi na osobna stanja, tužbu u njegovo
ime može podnijeti njegov zakonski zastupnik.

\(3\) Ako je dijete maloljetno, tužbu radi utvrđivanja očinstva u
njegovo ime prema članku 68. stavku 2. ovoga Zakona može podnijeti i
Hrvatski zavod za socijalni rad.

\(4\) Uz Hrvatski zavod za socijalni rad, majka djeteta ovlaštena je
poduzimati radnje u postupku.

\(5\) U slučaju suprotnosti radnji Hrvatskog zavoda za socijalni rad i
majke djeteta sud će, uzimajući u obzir sve okolnosti, osobito dobrobit
djeteta, procijeniti hoće li uzeti u obzir radnju Hrvatskog zavoda za
socijalni rad ili majke djeteta.

Tužba majke djeteta

Članak 384.

\(1\) Tužbu radi utvrđivanja očinstva može podnijeti majka djeteta do
navršene osamnaeste godine života djeteta.

\(2\) Ako je majka djeteta lišena poslovne sposobnosti u dijelu koji se
odnosi na osobna stanja, tužbu u njezino ime može podnijeti njezin
zakonski zastupnik.

Tužba žene koja sebe smatra majkom, odnosno muškarca koji sebe smatra
ocem djeteta

Članak 385.

\(1\) Žena koja sebe smatra majkom djeteta može podnijeti tužbu radi
utvrđivanja majčinstva do navršene osamnaeste godine života djeteta.

\(2\) Tužbu radi utvrđivanja očinstva može podnijeti muškarac koji sebe
smatra ocem djeteta u roku od godine dana od primitka obavijesti da nije
pribavljen pristanak, odnosno suglasnost iz članaka 63. i 64. ovoga
Zakona, a najkasnije do navršene osamnaeste godine života djeteta.

\(3\) Ako je žena koja sebe smatra majkom, odnosno muškarac koji sebe
smatra ocem lišen poslovne sposobnosti u dijelu koji se odnosi na osobna
stanja, tužbu u njezino, odnosno njegovo ime može podnijeti njezin,
odnosno njegov zakonski zastupnik.

Tužba nakon smrti osobe za koju se tvrdi da je majka, odnosno otac
djeteta

Članak 386.

Ako osoba za koju se tvrdi da je majka, odnosno otac djeteta nije živa,
tužba radi utvrđivanja majčinstva, odnosno očinstva protiv njezinih,
odnosno njegovih nasljednika može se podnijeti u roku od godine dana od
smrti osobe za koju se tvrdi da je majka, odnosno otac djeteta ili u
roku od šest mjeseci od pravomoćnosti rješenja o nasljeđivanju.

Tužba Hrvatskog zavoda za socijalni rad

Članak 387.

Tužbu radi utvrđivanja majčinstva, odnosno očinstva može podnijeti
Hrvatski zavod za socijalni rad do navršene osamnaeste godine života
djeteta.

Stranke u postupku

Članak 388.

\(1\) Stranke u postupku radi utvrđivanja majčinstva su dijete te žena
čije se majčinstvo utvrđuje, a Hrvatski zavod za socijalni rad ili žena
koja sebe smatra majkom djeteta iz članka 395. ovoga Zakona samo ako su
pokrenuli taj postupak.

\(2\) Stranka u postupku radi utvrđivanja majčinstva je i muškarac kojeg
bi se da, u slučaju da se utvrdi majčinstvo, smatralo djetetovim ocem.

\(3\) Stranke u postupku radi utvrđivanja očinstva su dijete, djetetova
majka i muškarac čije se očinstvo utvrđuje, a Hrvatski zavod za
socijalni rad ili muškarac koji sebe smatra ocem djeteta iz članka 403.
ovoga Zakona ako su pokrenuli taj postupak.

Suparničarstvo

Članak 389.

\(1\) Ako tužbom radi utvrđivanja majčinstva ili očinstva nisu
obuhvaćene sve osobe koje moraju biti stranke u postupku, sud će poučiti
tužitelja da tuži i osobu koja tužbom nije obuhvaćena ili da tu osobu
pozove da se pridruži tužbi kao novi tužitelj.

\(2\) Ako tužitelj u roku koji sud odredi ne proširi tužbu na sve osobe
koje moraju biti stranke u postupku ili ako se te osobe ne pridruže
tužbi, sud će na odgovarajući način primijeniti odredbe parničnog
postupka.

\(3\) Kad u postupku ima više tužitelja ili tuženika, oni se smatraju
jedinstvenim suparničarima.

\(4\) Kad tužbu podnosi jedan od tužitelja u zakonskom roku, tužbi se
može pridružiti i tužitelj kojemu je istekao rok za tužbu.

Dokazi

Članak 390.

\(1\) U postupku radi utvrđivanja majčinstva ili očinstva sud odlučne
činjenice može utvrđivati i izvođenjem dokaza medicinskim vještačenjem
sukladno postignućima suvremene znanosti.

\(2\) Ako je odlučio da će se izvesti dokaz medicinskim vještačenjem,
sud će u rješenju o izvođenju toga dokaza odrediti i rok do kojega će se
čekati izvođenje dokaza.

\(3\) Sud će rok iz stavka 2. ovoga članka odrediti uzimajući u obzir
žurnost postupka i ostale okolnosti slučaja, s tim da rok ne može biti
dulji od tri mjeseca računajući od dana dostave rješenja strankama.

\(4\) Poziv za izvođenje dokaza medicinskim vještačenjem sud će, uz
rješenje kojim je odredio izvođenje toga dokaza, dostaviti osobno
strankama. U pozivu se obvezno navodi ustanova koja će izvršiti
medicinsko vještačenje, vrijeme vještačenja te upozorenje na posljedice
izostanka.

\(5\) Kad rok iz stavka 2. ovoga članka istekne, rasprava će se provesti
bez obzira na to što taj dokaz nije izveden.

\(6\) Ako dokaz nije izveden jer se jedna od stranaka nije odazvala
pozivu za izvođenje dokaza medicinskim vještačenjem ili je uskratila
izvođenje tih dokaza, sud će procijeniti od kakvog je to značenja.

Troškovi vještačenja

Članak 391.

U postupku radi utvrđivanja majčinstva, odnosno očinstva iz sredstava
suda isplatit će se predujam za troškove vještačenja.

Pravni lijekovi

Članak 392. (NN [156/23](https://www.zakon.hr/cms.htm?id=59083))

Protiv drugostupanjske presude o utvrđivanju majčinstva ili očinstva
dopuštena je revizija prema odredbama zakona kojim se uređuje parnični
postupak.

b\) Postupak radi osporavanja majčinstva

Tužba djeteta

Članak 393.

\(1\) Dijete može podnijeti tužbu radi osporavanja majčinstva ženi koja
je upisana u maticu rođenih kao njegova majka do navršene dvadeset i
pete godine života.

\(2\) Ako je dijete maloljetno, tužbu u njegovo ime podnosi posebni
skrbnik kojega imenuje Hrvatski zavod za socijalni rad.

\(3\) Kad posebni skrbnik iz stavka 2. ovoga članka podnese tužbu,
prestaje ovlaštenje roditelja za zastupanje djeteta u tom postupku.

\(4\) Ako je dijete punoljetno i lišeno poslovne sposobnosti u dijelu
koji se odnosi na osobna stanja, tužbu u njegovo ime može podnijeti
njegov zakonski zastupnik.

Tužba žene koja je upisana u maticu rođenih kao majka

Članak 394.

\(1\) Žena koja je upisana u maticu rođenih kao djetetova majka može
podnijeti tužbu radi osporavanja svojeg majčinstva u roku od šest
mjeseci od saznanja za činjenicu koja isključuje njezino majčinstvo, a
najkasnije do navršene sedme godine života djeteta.

\(2\) Ako je žena koja je upisana u maticu rođenih kao djetetova majka
lišena poslovne sposobnosti u dijelu koji se odnosi na osobna stanja,
tužbu u njezino ime može podnijeti njezin zakonski zastupnik.

Tužba žene koja sebe smatra majkom

Članak 395.

\(1\) Žena koja sebe smatra djetetovom majkom može osporavati majčinstvo
ženi koja je upisana u maticu rođenih kao majka ako istodobno traži da
se utvrdi njezino majčinstvo.

\(2\) Ako je žena koja sebe smatra majkom lišena poslovne sposobnosti u
dijelu koji se odnosi na osobna stanja, tužbu u njezino ime može
podnijeti njezin zakonski zastupnik.

\(3\) Tužba iz stavka 1. ovoga članka može se podnijeti u roku od šest
mjeseci od saznanja da je ona majka tog djeteta, a najkasnije do
navršene sedme godine života djeteta.

\(4\) U postupku iz stavka 1. ovoga članka sud će, prije nego što
započne raspravljati i odlučivati o zahtjevu radi osporavanja majčinstva
odrediti, na trošak tužiteljice, izvođenje dokaza medicinskim
vještačenjem sukladno postignućima suvremene medicinske znanosti radi
utvrđivanja majčinstva tužiteljice.

\(5\) Ako iz medicinskog vještačenja proizlazi da tužiteljica nije majka
djeteta kojem osporava majčinstvo, sud će presudom odbiti tužbeni
zahtjev u cijelosti.

\(6\) Sud će nastaviti raspravljati i odlučivati o zahtjevima radi
osporavanja i utvrđivanja majčinstva ako iz medicinskog vještačenja
proizlazi da je tužiteljica majka djeteta kojemu je osporila majčinstvo.

\(7\) Sud će odluku o oba zahtjeva iz stavka 1. ovoga članka donijeti u
jednoj presudi.

Nastavak postupka

Članak 396.

Osoba koja ima pravni interes može nastaviti postupak osporavanja
majčinstva u roku od šest mjeseci od smrti žene koja je pokrenula
postupak ili u roku od mjesec dana od pravomoćnosti odluke o
nasljeđivanju.

Stranke u postupku

Članak 397.

\(1\) U postupku u kojem se isključivo osporava majčinstvo, stranke su
dijete, žena čije se majčinstvo osporava i otac djeteta.

\(2\) U postupku u kojem druga žena osporava majčinstvo ženi koja je
upisana u maticu rođenih kao majka tražeći istodobno utvrđivanje svojega
majčinstva, stranke su dijete, žena koja sebe smatra majkom i žena čije
se majčinstvo osporava.

\(3\) U postupcima iz stavka 2. ovoga članka stranke su i djetetov otac
i muškarac kojega bi se, u slučaju da se utvrdi majčinstvo, smatralo
djetetovim ocem.

Djelovanje presude

Članak 398.

Pravomoćnom presudom o osporavanju majčinstva smatra se osporenim i
očinstvo majčina muža, odnosno muškarca čije je očinstvo utvrđeno
priznanjem.

Suparničarstvo, dokazi i pravni lijekovi

Članak 399.

Na suparničarstvo, izvođenje dokaza medicinskim vještačenjem i pravne
lijekove u postupcima osporavanja majčinstva na odgovarajući način se
primjenjuju odredbe članaka 389., 390. i 392. ovoga Zakona.

c\) Postupak radi osporavanja očinstva

Tužba djeteta

Članak 400.

\(1\) Tužbu radi osporavanja očinstva dijete može podnijeti do navršene
dvadeset i pete godine života.

\(2\) Ako je dijete maloljetno, tužbu iz stavka 1. ovoga članka u
njegovo ime podnosi posebni skrbnik kojega imenuje Hrvatski zavod za
socijalni rad.

\(3\) Kad posebni skrbnik iz stavka 2. ovoga članka podnese tužbu iz
stavka 1. ovoga članka prestaje ovlaštenje roditelja za zastupanje
djeteta u tom postupku.

\(4\) Ako je dijete punoljetno i lišeno poslovne sposobnosti u dijelu
koji se odnosi na osobna stanja, tužbu u njegovo ime može podnijeti
njegov zakonski zastupnik.

Tužba majčina muža

Članak 401.

\(1\) Tužbu radi osporavanja očinstva djeteta rođenoga za vrijeme
trajanja braka ili tijekom tristo dana od prestanka braka može podnijeti
majčin muž ako smatra da on nije biološki otac, i to u roku od šest
mjeseci od dana saznanja za činjenicu koja dovodi u sumnju istinitost
upisanoga očinstva, ali najkasnije do navršene sedme godine života
djeteta.

\(2\) Ako je majčin muž lišen poslovne sposobnosti u dijelu koji se
odnosi na osobna stanja, tužbu radi osporavanja očinstva može podnijeti
njegov zakonski zastupnik.

Tužba muškarca koji je priznao očinstvo

Članak 402.

\(1\) Muškarac koji je u maticu rođenih upisan kao otac djeteta na
temelju priznanja očinstva, a poslije je saznao za činjenicu koja
isključuje njegovo očinstvo, može tužbom osporavati svoje očinstvo u
roku od šest mjeseci od dana saznanja za tu činjenicu, ali najkasnije do
navršene sedme godine života djeteta.

\(2\) Muškarac koji je pod prisilom priznao očinstvo djeteta za koje
tvrdi da ne potječe od njega može tužbom osporavati svoje očinstvo u
roku od šest mjeseci od priznanja, a najkasnije do sedme godine života
djeteta.

\(3\) Ako je muškarac iz stavaka 1. i 2. ovoga članka lišen poslovne
sposobnosti u dijelu koji se odnosi na osobna stanja, tužbu radi
osporavanja očinstva može podnijeti njegov zakonski zastupnik.

Tužba muškarca koji sebe smatra ocem

Članak 403.

\(1\) Muškarac koji sebe smatra ocem djeteta može tužbom osporavati
očinstvo osobi koja je to dijete priznala za svoje ako istodobno traži
da se utvrdi njegovo očinstvo.

\(2\) Ako je muškarac koji sebe smatra ocem lišen poslovne sposobnosti u
dijelu koji se odnosi na osobna stanja, tužbu u njegovo ime može
podnijeti njegov zakonski zastupnik.

\(3\) Tužba iz stavka 1. ovoga članka može se podnijeti u roku od godine
dana od upisa priznanja očinstva u maticu rođenih.

\(4\) U postupku iz stavka 1. ovoga članka sud će, prije nego što
započne raspravljati i odlučivati o zahtjevu radi osporavanja očinstva,
odrediti na trošak tužitelja, izvođenje dokaza medicinskim vještačenjem
sukladno postignućima suvremene medicinske znanosti radi utvrđivanja
očinstva tužitelja.

\(5\) Ako iz medicinskog vještačenja proizlazi da tužitelj nije otac
djeteta kojemu osporava očinstvo, sud će presudom odbiti tužbeni zahtjev
u cijelosti.

\(6\) Sud će nastaviti raspravljati i odlučivati o zahtjevima radi
osporavanja i utvrđivanja očinstva ako iz medicinskog vještačenja
proizlazi da je tužitelj otac djeteta kojemu je osporio očinstvo.

\(7\) Sud će odluku o oba zahtjeva iz stavka 1. ovoga članka donijeti u
jednoj presudi.

Tužba majke djeteta

Članak 404.

\(1\) Majka može podnijeti tužbu radi osporavanja očinstva djeteta
rođenog za vrijeme trajanja braka ili tijekom tristo dana od prestanka
braka u roku od šest mjeseci od rođenja djeteta.

\(2\) Ako je majka lišena poslovne sposobnosti u dijelu koji se odnosi
na osobna stanja, tužbu radi osporavanja očinstva može podnijeti njezin
zakonski zastupnik.

Nastavak postupka

Članak 405.

Osoba koja ima pravni interes može nastaviti postupak osporavanja
očinstva u roku od šest mjeseci od smrti muškarca koji je pokrenuo
postupak ili u roku od mjesec dana od pravomoćnosti odluke o
nasljeđivanju.

Stranke u postupku

Članak 406.

\(1\) Stranke u postupku radi osporavanja očinstva su dijete, djetetova
majka i muškarac čije se očinstvo osporava.

\(2\) Ako se u postupku iz stavka 1. ovoga članka osporava očinstvo
utvrđeno priznanjem, stranka je i muškarac koji osporava to očinstvo.

Suparničarstvo, dokazi i pravni lijekovi

Članak 407.

Na suparničarstvo, izvođenje dokaza medicinskim vještačenjem i pravne
lijekove u postupku osporavanja očinstva na odgovarajući način se
primjenjuju odredbe članaka 389., 390. i 392. ovoga Zakona.

3\. POSTUPAK RADI RJEŠAVANJA PITANJA O RODITELJSKOJ SKRBI, OSTVARIVANJU
OSOBNIH ODNOSA DJETETA S RODITELJEM I UZDRŽAVANJU DJETETA

Spor o roditeljskoj skrbi, osobnim odnosima djeteta s roditeljem i
uzdržavanju djeteta

Članak 408.

\(1\) Spor o roditeljskoj skrbi je spor o pitanju s kojim će roditeljem
dijete stanovati i načinu ostvarivanja roditeljske skrbi u kojem se
odlučuje i o ostvarivanju osobnih odnosa djeteta s roditeljem te
uzdržavanju djeteta.

\(2\) Spor o ostvarivanju osobnih odnosa djeteta s roditeljem i
uzdržavanju djeteta mogu se voditi i kao samostalni sporovi.

Tužba i mjesna nadležnost

Članak 409.

\(1\) Ako se roditelji nisu sporazumjeli o planu o zajedničkoj
roditeljskoj skrbi ili ga je sud odbio odobriti, svaki roditelj ili
dijete mogu podnijeti tužbu radi rješavanja pitanja s kojim će
roditeljem dijete stanovati, načinu ostvarivanja roditeljske skrbi,
osobnih odnosa djeteta s drugim roditeljem te uzdržavanju djeteta.

\(2\) U postupku u kojem se odlučuje s kojim će roditeljem dijete
stanovati, o roditeljskoj skrbi i ostvarivanju osobnih odnosa djeteta s
roditeljem sud nije vezan zahtjevima stranaka.

\(3\) Odredbe stavaka 1. i 2. ovoga članka na odgovarajući se način
primjenjuju i u slučaju kad nije postignut sporazum o ostvarivanju
osobnih odnosa djeteta s roditeljem ili ga je sud odbio odobriti.

\(4\) Za suđenje u sporovima iz stavaka 1. i 3. ovoga članka nadležan je
sud koji je opće mjesno nadležan za dijete.

Prilozi uz tužbu

Članak 410.

\(1\) Tužitelj koji pokreće postupak radi rješavanja pitanja o
ostvarivanju roditeljske skrbi ili ostvarivanju osobnih odnosa djeteta s
roditeljem dužan je uz tužbu priložiti izvješće o obveznom savjetovanju
iz članka 324. ovoga Zakona.

\(2\) Ako tužitelj iz stavka 1. ovoga članka uz tužbu podnese izvješće o
obveznom savjetovanju starije od šest mjeseci, sud će tužbu radi
rješavanja pitanja o ostvarivanju roditeljske skrbi ili ostvarivanju
osobnih odnosa djeteta s roditeljem odbaciti.

\(3\) Ako tužitelj iz stavka 1. ovoga članka uz tužbu radi rješavanja
pitanja o ostvarivanju roditeljske skrbi ili ostvarivanju osobnih odnosa
djeteta s roditeljem nije podnio izvješće o obveznom savjetovanju, sud
će pozvati tužitelja da ga podnese u skladu s danom uputom.

\(4\) Sud će odrediti rok od osam dana za podnošenje izvješća iz stavka
3. ovoga članka i upozoriti tužitelja na pravne posljedice nepostupanja
po nalogu suda.

\(5\) Smatrat će se da je tužba radi rješavanja pitanja o ostvarivanju
roditeljske skrbi ili ostvarivanju osobnih odnosa djeteta s roditeljem
povučena ako izvješće o obveznom savjetovanju ne bude podneseno u
određenom roku, a ako ponovno bude podnesena tužba radi rješavanja
pitanja o ostvarivanju roditeljske skrbi ili ostvarivanju osobnih odnosa
djeteta s roditeljem bez izvješća o obveznom savjetovanju, sud će
odbaciti tužbu.

\(6\) Odredbe stavaka 1. do 5. ovoga članka ne odnose se na slučajeve u
kojima se ne provodi obvezno savjetovanje sukladno članku 329. ovoga
Zakona.

Odgovor na tužbu i pripremno ročište

Članak 411.

U postupcima o roditeljskoj skrbi i osobnim odnosima djeteta s
roditeljem ne primjenjuju se odredbe posebnog zakona kojim se uređuje
parnični postupak koje se odnose na odgovor na tužbu i pripremno
ročište.

Spajanje postupaka

Članak 412.

Ako je nakon pokretanja postupka u kojem se odlučuje o ostvarivanju
roditeljske skrbi i osobnih odnosa djeteta s roditeljem te uzdržavanju
djeteta pokrenut postupak u bračnom sporu, sud će spojiti taj postupak s
postupkom u bračnom sporu.

Odlučivanje suda po službenoj dužnosti

Članak 413.

\(1\) Sud će odlučiti po službenoj dužnosti s kojim će roditeljem dijete
stanovati, o ostvarivanju roditeljske skrbi i osobnih odnosa djeteta s
roditeljem te uzdržavanju djeteta:

1\. odlukom kojom se utvrđuje da brak ne postoji ili se poništava ili
razvodi te u drugim slučajevima razdvojenog života roditelja ili

2\. odlukom o utvrđivanju ili osporavanju majčinstva ili očinstva kada
je donošenje ove odluke, s obzirom na ishod parnice i okolnosti slučaja,
moguće i potrebno.

\(2\) Sud može odlukom iz stavka 1. ovoga članka:

1\. ograničiti ili zabraniti ostvarivanje osobnih odnosa djeteta s
roditeljem sukladno članku 123. ovoga Zakona

2\. odrediti da se osobni odnosi s djetetom ostvaruju pod nadzorom
stručne osobe sukladno članku 124. ovoga Zakona

3\. izreći mjeru za zaštitu prava i dobrobiti djeteta kad je to prema
okolnostima slučaja potrebno i

4\. odlučiti o ostvarivanju osobnih odnosa djeteta s maćehom ili očuhom
ako su u trenutku prestanka bračne zajednice živjeli zajedno i brinuli
se o djetetu.

Pravni položaj i zastupanje djeteta

Članak 414.

\(1\) Dijete je stranka postupaka u kojima se odlučuje o ostvarivanju
roditeljske skrbi i osobnih odnosa djeteta s roditeljem te uzdržavanju
djeteta, neovisno o tome je li ga pokrenulo.

\(2\) Dijete u postupku iz stavka 1. ovoga članka zastupa poseban
skrbnik imenovan za taj postupak sukladno članku 240. ovoga Zakona, osim
ako je ovim Zakonom propisano da dijete zastupa zakonski zastupnik ili
Hrvatski zavod za socijalni rad.

\(3\) Roditelji djeteta nisu ovlašteni uz posebnog skrbnika poduzimati
radnje u postupku u ime djeteta.

Odluka o predaji djeteta

Članak 415.

\(1\) U odluci o tome s kojim će roditeljem dijete stanovati i o
roditeljskoj skrbi sud će, ako je to potrebno, naložiti osobi kod koje
se dijete nalazi da ga preda roditelju.

\(2\) Sud će u odluci iz stavka 1. ovoga članka odrediti rok za predaju
djeteta ili naložiti da se dijete preda odmah.

\(3\) Odluka suda o predaji djeteta roditelju s kojim će dijete
stanovati obvezuje stranke i osobu kod koje se dijete nalazi.

Utvrđivanje činjenica i izvođenje dokaza

Članak 416. (NN [156/23](https://www.zakon.hr/cms.htm?id=59083))

\(1\) Prije donošenja odluke o tome s kojim će roditeljem dijete
stanovati, o roditeljskoj skrbi i osobnim odnosima djeteta s roditeljem
sud će:

1\. omogućiti djetetu da izrazi svoje mišljenje, sukladno odredbama
ovoga Zakona

2\. utvrditi na koji način je svaki od roditelja provodio vrijeme s
djetetom i na koji način je ostvarivao roditeljsku skrb o djetetu prije
pogoršanja obiteljskih odnosa i

3\. po potrebi pribaviti nalaz i mišljenje Hrvatskog zavoda za socijalni
rad ili ovlaštenog sudskog vještaka,

4\. uzeti u obzir postojanje obiteljskog nasilja.

\(2\) Sud će u postupku posebno cijeniti:

1\. spremnost svakog od roditelja na suradnju u postupku obveznog
savjetovanja i

2\. spremnost svakog od roditelja na poticanje ostvarivanja osobnih
odnosa djeteta s drugim roditeljem.

\(3\) Spremnost na suradnju iz stavka 2. ovoga članka nije od važnosti u
slučajevima obiteljskog nasilja.

Posebne dužnosti i odluka suda o ostvarivanju osobnih odnosa djeteta s
roditeljem

Članak 417. (NN [156/23](https://www.zakon.hr/cms.htm?id=59083))

\(1\) U postupcima u kojima se odlučuje o ostvarivanju osobnih odnosa
djeteta s roditeljem sud je dužan:

1\. upozoriti roditelje da je ostvarivanje osobnih odnosa djeteta s
roditeljem od posebne važnosti za djetetovu dobrobit

2\. poticati roditelje na postizanje sporazuma i sudjelovanje u postupku
obiteljske medijacije, osim u slučajevima obiteljskog nasilja i

3\. ako izostane sporazum iz točke 2. ovoga stavka, voditi računa da
mjesto na kojem će se ostvarivati osobni odnosi djeteta s roditeljem
bude prikladno za dijete, uzimajući u obzir istodobno stvarne prostorne
i vremenske mogućnosti roditelja koji ima pravo na ostvarivanje osobnih
odnosa s djetetom.

\(2\) Odluka suda mora sadržati detaljne podatke o načinu, vremenu i
mjestu preuzimanja, odnosno povratka djeteta, a po potrebi i troškovima
ostvarivanja osobnih odnosa roditelja s djetetom.

\(3\) Sud će u obrazloženje odluke unijeti pisano upozorenje o pravnim
posljedicama nepoštivanja obveze omogućavanja ostvarivanja osobnih
odnosa djeteta s drugim roditeljem, i to:

1\. mogućnost izricanja novčane kazne u iznosu do 3980,00 eura

2\. mogućnost izricanja zatvorske kazne od jednog dana do šest mjeseci
te

3\. mogućnost promjene odluke s kojim će roditeljem dijete stanovati.

Mjere kojima se osigurava provedba odluke o ostvarivanju sobnih odnosa
djeteta s roditeljem

Članak 418. (NN [49/23](https://www.zakon.hr/cms.htm?id=56779),
[156/23](https://www.zakon.hr/cms.htm?id=59083))

\(1\) Sud može u postupku u kojem se odlučuje o ostvarivanju osobnih
odnosa djeteta s roditeljem odrediti jednu ili više mjera kojima se
osigurava provedba odluke ako postoji opasnost da bi roditelj s kojim
dijete stanuje odbijao postupati u skladu s odlukom o ostvarivanju
osobnih odnosa djeteta s drugim roditeljem, i to:

1\. odrediti osobu koja će pomagati pri provedbi odluke ili sporazuma o
ostvarivanju osobnih odnosa djeteta s roditeljem i

2\. odrediti obvezu polaganja jamstva u novcu od strane roditelja s
kojim dijete stanuje.

\(2\) Kad određuje mjere iz stavka 1. ovoga članka, sud posebno vodi
računa o prijašnjem ponašanju roditelja s kojim dijete stanuje.

Mjere kojima se osigurava povratak djeteta

Članak 419.

\(1\) Sud može u postupku u kojem se odlučuje o ostvarivanju osobnih
odnosa djeteta s roditeljem odrediti jednu ili više mjera kojima se
osigurava povratak djeteta ili zaprječuje protupravno odvođenje djeteta
od strane roditelja koji ima pravo ostvarivati osobne odnose s djetetom,
i to:

1\. odrediti obvezu predaje putovnice roditelja koji ima pravo
ostvarivati osobne odnose s djetetom za vrijeme ostvarivanja osobnih
odnosa s djetetom sudu koji je mjeru odredio

2\. odrediti obvezu polaganja jamstva u novcu od strane roditelja koji
ima pravo ostvarivati osobne odnose s djetetom

3\. odrediti zabranu otuđenja ili opterećenja imovinskih prava roditelju
koji ima pravo ostvarivati osobne odnose s djetetom uz zabilježbu i upis
zabrane u javne upisnike

4\. odrediti obvezu roditelja koji ima pravo ostvarivati osobne odnose
da se redovito javlja zajedno s djetetom ovlaštenom tijelu kao što je
Hrvatski zavod za socijalni rad u mjestu gdje se osobni odnosi ostvaruju

5\. odrediti mjesto gdje se osobni odnosi imaju ostvarivati i

6\. zabraniti odlazak djeteta iz države u kojoj se osobni odnosi imaju
ostvarivati te odrediti registraciju zabrane u državnom ili
prekograničnom informacijskom sustavu.

\(2\) Kada određuje mjere iz stavka 1. ovoga članka, sud mora posebno
voditi računa o prijašnjem ponašanju roditelja koji ima pravo
ostvarivati osobne odnose s djetetom.

Sporazum roditelja

Članak 420.

\(1\) Sud može odluku o tome s kojim će roditeljem dijete stanovati, o
načinu ostvarivanja osobnih odnosa djeteta s drugim roditeljem i o
ostvarivanju roditeljske skrbi donijeti na temelju sporazuma roditelja
ako smatra da je taj sporazum u skladu s dobrobiti djeteta.

\(2\) Ako roditelji sporazumno odluče ostvarivati zajedničku roditeljsku
skrb, sporazum mora uređivati sva bitna pitanja iz plana o zajedničkoj
roditeljskoj skrbi sukladno odredbi članka 106. stavka 2. ovoga Zakona.

\(3\) Što se tiče pravnih lijekova i izmjene odluke, odluka suda
donesena na temelju sporazuma roditelja o ostvarivanju zajedničke
roditeljske skrbi izjednačena je s planom o zajedničkoj roditeljskoj
skrbi koji je odobrio sud.

Odluke bez obrazloženja

Članak 421.

Odluka o roditeljskoj skrbi i ostvarivanju osobnih odnosa s djetetom ne
mora biti obrazložena ako je donesena na temelju sporazuma roditelja
sukladno članku 420. ovoga Zakona ili ako je odluka bila usmeno
objavljena u nazočnosti svih stranaka i sve su se stranke odrekle
pravnih lijekova.

Pravni lijekovi

Članak 422. (NN [156/23](https://www.zakon.hr/cms.htm?id=59083))

Protiv drugostupanjske odluke o tome s kojim će roditeljem dijete
stanovati, o roditeljskoj skrbi, o ostvarivanju osobnih odnosa djeteta s
drugim roditeljem i o uzdržavanju djeteta dopuštena je revizija prema
odredbama zakona kojim se uređuje parnični postupak.

4\. POSTUPAK U SPOROVIMA RADI UZDRŽAVANJA

Primjena pravila postupka u sporovima male vrijednosti

Članak 423.

U sporovima radi uzdržavanja ne primjenjuju se odredbe posebnog zakona
kojim se uređuje parnični postupak koje se odnose na postupak u
sporovima male vrijednosti.

Stranke u postupku radi uzdržavanja djeteta

Članak 424.

\(1\) Stranke u postupku radi uzdržavanja djeteta su dijete i osoba koja
ga je prema ovom Zakonu dužna uzdržavati.

\(2\) Dijete iz stavka 1. ovoga članka zastupa roditelj s kojim dijete
stanuje. Ako roditelj s kojim dijete stanuje pristane, u postupku radi
uzdržavanja dijete zastupa Hrvatski zavod za socijalni rad.

\(3\) Uz Hrvatski zavod za socijalni rad, roditelj s kojim dijete
stanuje ovlašten je i dalje poduzimati radnje u postupku. U slučaju
suprotnosti radnji Hrvatskog zavoda za socijalni rad i roditelja s kojim
dijete stanuje sud će, uzimajući u obzir sve okolnosti, osobito dobrobit
djeteta, procijeniti hoće li uzeti u obzir radnju Hrvatskog zavoda za
socijalni rad ili roditelja djeteta.

\(4\) Hrvatski zavod za socijalni rad dužan je u ime djeteta pokrenuti i
voditi postupak radi uzdržavanja, odnosno radi povećanja uzdržavanja ako
roditelj s kojim dijete stanuje to pravo ne ostvaruje iz neopravdanih
razloga dulje od tri mjeseca od dana kad je dijete steklo to pravo.

\(5\) Hrvatski zavod za socijalni rad zastupa dijete u postupku radi
uzdržavanja ako se o djetetu skrbi druga fizička ili pravna osoba.

\(6\) U postupcima iz stavaka 4. i 5. ovoga članka roditelji djeteta
nisu ovlašteni uz Hrvatski zavod za socijalni rad poduzimati radnje u
postupku u ime djeteta. Kad Hrvatski zavod za socijalni rad podnese
tužbu u ime djeteta, prestaju ovlaštenja roditelja za zastupanje djeteta
u postupcima iz stavaka 4. i 5. ovoga članka.

Presude o uzdržavanju djeteta

Članak 425.

\(1\) U sporu o uzdržavanju u kojem je tužitelj dijete, sud može
donijeti presudu zbog ogluhe, te presudu zbog izostanka ako procijeni da
je to u skladu s dobrobiti djeteta.

\(2\) U sporu o uzdržavanju djeteta sud može donijeti presudu na temelju
priznanja, te presudu na temelju odricanja ako procijeni da je to u
skladu s dobrobiti djeteta.

Nevezanost suda za zahtjeve stranaka i sudska nagodba

Članak 426.

U postupku radi uzdržavanja djeteta sud nije vezan zahtjevima stranaka,
a sporazum stranaka uzet će se u obzir ako je u skladu s dobrobiti
djeteta, te će dopustiti sklapanje sudske nagodbe.

Dostavljanje odluka Hrvatskom zavodu za socijalni rad

Članak 427.

Sud će pravomoćnu odluku i sudsku nagodbu o uzdržavanju djeteta
dostaviti Hrvatskom zavodu za socijalni rad prebivališta, odnosno
boravišta djeteta.

Pravni lijekovi

Članak 428.

Protiv drugostupanjske odluke o uzdržavanju djeteta dopuštena je
revizija prema odredbama zakona kojim se uređuje parnični postupak.

Sporovi radi prestanka uzdržavanja

Članak 429.

\(1\) Ako je pravo na uzdržavanje utvrđeno ovršnom ispravom, obveznik
uzdržavanja može tužbom tražiti da se utvrdi prestanak njegove obveze
uzdržavanja čim prestanu postojati zakonske pretpostavke za uzdržavanje.

\(2\) U presudi kojom prihvaća tužbeni zahtjev iz stavka 1. ovoga članka
sud će kao dan prestanka prava na uzdržavanje utvrditi dan podnošenja
tužbe ili koji drugi dan nakon tog dana ako nađe da je ona prestala tog
dana.

\(3\) Nakon pravomoćnosti presude kojom je utvrđen dan prestanka obveze
uzdržavanja može se tražiti ovrha samo radi naplate tražbina dospjelih
do tog dana na temelju ovršne isprave kojom je određena ta obveza.

Sporovi radi smanjenja uzdržavanja

Članak 430.

\(1\) Ako je pravo na uzdržavanje utvrđeno ovršnom ispravom, obveznik
uzdržavanja može tužbom zahtijevati da sud smanji iznos uzdržavanja čim
nastanu okolnosti zbog kojih je do toga došlo. U toj tužbi obveznik
uzdržavanja je dužan naznačiti smanjeni iznos za koji smatra da ga je
još uvijek dužan plaćati.

\(2\) Ako nađe da je zahtjev za smanjenje iznosa uzdržavanja u cijelosti
ili djelomice osnovan, sud će odlučiti o iznosu koji je obveznik
uzdržavanja dužan plaćati za uzdržavanje počevši od dana podnošenja
tužbe ili kojeg drugog dana nakon tog dana, ili će zahtjev u cijelosti
odbiti kao neosnovan.

\(3\) Nakon ovršnosti presude kojom je određeno da je obveznik
uzdržavanja dužan plaćati uzdržavanje od određenog dana u smanjenom
iznosu ovrha radi naplate uzdržavanja prema ovršnoj ispravi iz stavka 1.
ovoga članka može se tražiti samo za vrijeme do dana na koji se odnosi
ta presuda.

Povrat neosnovano plaćenog uzdržavanja

Članak 431.

\(1\) Obveznik uzdržavanja koji je davao uzdržavanje i nakon podnošenja
tužbe radi prestanka ili smanjenja iznosa uzdržavanja određenog ovršnom
ispravom ima pravo na povrat vrijednosti neosnovano danog uzdržavanja
ako njegova tužba bude prihvaćena.

\(2\) Obveznik uzdržavanja može zahtjev za povrat vrijednosti danog
uzdržavanja istaknuti u posebnoj tužbi.

Sporovi radi povećanja uzdržavanja

Članak 432.

\(1\) U presudi kojom se povećava iznos uzdržavanja sud će utvrditi
povećani iznos uzdržavanja i odrediti dan od kojega ga treba plaćati.

\(2\) Pravo na plaćanje pojedinih obroka uzdržavanja stečeno prije
vremena na koje se odnosi odluka o povećanju uzdržavanja ostvarivat će
se na temelju ovršne isprave kojom je utvrđeno.

#### III. POSEBNI IZVANPARNIČNI POSTUPCI

Posebni izvanparnični postupci

Članak 433.

Ovim Zakonom propisani su posebni izvanparnični postupci radi:

1\. davanja dopuštenja za sklapanje braka

2\. sporazumnog razvoda braka

3\. odobravanja plana o zajedničkoj roditeljskoj skrbi

4\. odobravanja sporazuma o uzdržavanju

5\. pojednostavnjenog određivanja uzdržavanja

6\. ostvarivanja pojedinih sadržaja roditeljske skrbi, povjeravanja
ostvarivanja roditeljske skrbi zbog smrti roditelja, mirovanja
ostvarivanja roditeljske skrbi i ostvarivanja osobnih odnosa s djetetom

7\. određivanja mjera za zaštitu prava i dobrobiti djeteta

8\. zaštite obiteljskog doma

9\. nadomještanja pristanka za posvojenje djeteta

10\. lišenja i vraćanja poslovne sposobnosti i

11\. donošenja rješenja o zdravlju štićenika.

1\. OPĆE ODREDBE

Sastav suda

Članak 434.

U izvanparničnom postupku u prvom i drugom stupnju sudi sudac pojedinac,
ako ovim Zakonom nije drukčije određeno.

Mjesna nadležnost

Članak 435.

\(1\) Ako se tijekom postupka promijene okolnosti na kojima se temelji
mjesna nadležnost, sud pred kojim je postupak pokrenut može predmet
ustupiti sudu koji je postao mjesno nadležan ako je očito da će se tako
lakše provesti postupak ili ako je to potrebno radi zaštite osoba o
kojima sud vodi osobitu brigu.

\(2\) Stranke ne mogu sporazumom mijenjati nadležnost suda.

Stranke u postupku

Članak 436.

\(1\) Stranke u izvanparničnom postupku su:

1\. predlagatelj

2\. osoba koju je predlagatelj označio kao protustranku ili ju je inače
naveo kao stranku

3\. svaka osoba na čiji bi pravni položaj mogla izravno utjecati odluka
koja se predlaže ili odluka koju sud u povodu prijedloga ili po
službenoj dužnosti može donijeti, odnosno osoba na čiji bi pravni
položaj mogla izravno utjecati neka druga radnja suda i

4\. svaka osoba, tijelo ili oblik udruživanja koja se na temelju zakona
treba uključiti u postupak.

\(2\) Ne smatra se strankom osoba ili tijelo koji su po zakonu dužni
dostaviti sudu određenu odluku ili drugi pravni akt ili ga na drugi
način obavijestiti o postojanju razloga za pokretanje izvanparničnog
postupka po službenoj dužnosti, osim ako za to ne ispunjavaju uvjete iz
stavka 1. ovoga članka.

\(3\) Osoba koja ima pravni interes da određena pravna stvar bude u
izvanparničnom postupku riješena na određeni način može kao stranka
pokrenuti taj postupak ili u njemu inače sudjelovati kao stranka samo
ako je to zakonom izrijekom određeno.

\(4\) Neka osoba i tijelo mogu se uključiti u izvanparnični postupak kao
umješači s položajem samostalnog sudionika samo kad je to izrijekom
određeno zakonom. Takva osoba i tijelo imaju u postupku u koji su se
uključili samostalno pravo iznositi činjenice i predlagati dokaze te
izjavljivati pravne lijekove. Nisu ovlašteni povući ili preinačiti
podneseni prijedlog, ali mogu predložiti sudu, kad je on ovlašten
donijeti odluku po službenoj dužnosti, donošenje određene odluke.

\(5\) Ako ovim ili drugim zakonom nije drukčije određeno, osoba koja ima
pravni interes sudjelovati u postupku može zatražiti sudjelovanje u
postupku. Na položaj i prava te osobe na odgovarajući se način
primjenjuju odredbe Zakona o parničnom postupku o umješaču.

Prijedlog

Članak 437.

Ako nije drukčije određeno ovim Zakonom, prijedlog kojim se pokreće
izvanparnični postupak ne mora sadržavati određen zahtjev, ali iz njega
se mora zaključiti kakvu odluku ili drugu sudsku radnju predlagatelj
traži te na kakvom činjeničnom stanju taj zahtjev temelji.

Sporovi o činjenicama i o pravu

Članak 438.

\(1\) Ako u postupku u kojem sudjeluju dvije ili više stranaka dođe do
spora o činjenicama o kojima ovisi odluka, sud će donijeti rješenje
kojim će obustaviti izvanparnični postupak i odrediti da se postupak u
toj pravnoj stvari pred njime nastavi kao parnični postupak i prije
pravomoćnosti rješenja o obustavi izvanparničnog postupka. Tim će
rješenjem sud predlagatelju odrediti rok u kojem je dužan uskladiti
prijedlog s odredbama Zakona o parničnom postupku o sadržaju tužbe.

\(2\) U slučaju iz stavka 1. ovoga članka radnje poduzete i dokazi
izvedeni tijekom izvanparničnog postupka neće biti bez učinka samo zato
što nisu poduzete, odnosno izvedene u parničnom postupku. Sud će
rješenjem protiv kojeg nije dopuštena posebna žalba odlučiti koje će se
od poduzetih radnji i izvedenih dokaza ponoviti.

\(3\) Ako u postupku iz stavka 1. ovoga članka među strankama nema spora
o bitnim činjenicama, već je sporno pravo koje se temelji na tim
činjenicama, sud će nastaviti izvanparnični postupak i odlučiti o
spornom pravu.

Usmena rasprava

Članak 439.

Sud može donijeti odluku i bez održavanja rasprave ako ocijeni da
rasprava nije potrebna.

Dokazni postupak

Članak 440.

\(1\) U izvanparničnom postupku mogu se radi utvrđivanja činjeničnog
stanja koristiti sva za to prikladna dokazna sredstva.

\(2\) Sud može u postupcima koje je ovlašten pokrenuti po službenoj
dužnosti te u drugim postupcima za koje je to određeno ovim Zakonom
izvoditi dokaze i prikupljati obavijesti i kad se sve stranke tomu
protive, kad posumnja u postojanje činjenice koja se zakonski
predmnijeva ili kad postoji dokaz o njezinu postojanju.

\(3\) U postupcima iz stavka 2. ovoga članka sud može imenovati vještake
iako prije toga nije omogućio strankama da se izjasne o osobi vještaka.

\(4\) Sud će i u postupcima u kojima je određeno održavanje usmene
rasprave uzeti u obzir i sve ono što je izneseno izvan rasprave. Sud
može i izvan rasprave izvoditi dokaze, strankama nalagati da dopune
svoje navode te poduzimati druge procesne radnje.

\(5\) Ako smatra da je nužno da se stranka sasluša, da predoči neku
ispravu ili da omogući razgledavanje predmeta uviđaja koji se nalazi u
njezinu posjedu, sud protiv te stranke može primijeniti prisilna
sredstva predviđena člankom 441. ovoga Zakona ako se ona bez opravdanog
razloga ne odazove pozivu ili ne postupi po traženju suda.

Prisilna sredstva u postupku

Članak 441.

Protiv stranaka koje protivno nalogu suda ne poduzmu radnje koje su
potrebne za odvijanje postupka, sud može po službenoj dužnosti
primijeniti odgovarajuća prisilna sredstva, a posebno:

1\. izricati i izvršavati novčane i zatvorske kazne u skladu s odredbama
Ovršnog zakona

2\. odrediti i provesti prisilno dovođenje

3\. odrediti i provesti oduzimanje isprava i predmeta koji mogu
poslužiti kao dokaz i

4\. postaviti privremenog zastupnika koji će na trošak i rizik osobe
koja se pozivu nije odazvala poduzimati radnje koje može poduzimati
zastupnik.

Rješenja

Članak 442.

\(1\) Sud odlučuje rješenjem.

\(2\) Rješenje ne mora biti obrazloženo ako su prihvaćeni prijedlozi
stranaka koji međusobno nisu u suprotnosti, ako rješenje odgovara
izjavljenoj volji svih stranaka ili ako je rješenje bilo usmeno
objavljeno u nazočnosti svih stranaka i sve su se stranke odrekle prava
na žalbu.

Učinci rješenja

Članak 443.

\(1\) Kad se u odluci nalaže ispunjenje neke činidbe, sud će odrediti
rok u kojem je stranka dužna ispuniti tu činidbu.

\(2\) Sud može odrediti da se činidba ispuni odmah ako je to potrebno
radi zaštite osoba o čijim je pravima i interesima dužan osobito paziti
tijekom postupka.

Učinci odluka u statusnim stvarima

Članak 444.

\(1\) Kad se odlukom suda mijenja osobni status stranke ili njezina
prava i dužnosti, pravni učinci odluke nastupaju kad ona postane
pravomoćna.

\(2\) Sud može odrediti da pravni učinci odluke nastupaju prije
pravomoćnosti ako je to potrebno radi zaštite osoba o čijim je pravima i
interesima dužan osobito paziti tijekom postupka.

Pravni lijekovi

Članak 445.

\(1\) Protiv odluke donesene u prvom stupnju dopuštena je žalba, ako
ovim Zakonom nije drukčije određeno.

\(2\) Žalba se podnosi u roku od petnaest dana od dana dostave rješenja.

\(3\) Pravodobno podnesena žalba zadržava ovrhu odluke, odnosno pravne
učinke odluke, ako drukčije nije određeno odlukom suda ili ovim Zakonom.

\(4\) Sud može odlučiti da žalba ne zadržava ovrhu kad se izriču mjere
kojima se štite prava i dobrobit djece.

Postupanje suda po žalbi

Članak 446.

\(1\) Prvostupanjski sud može u povodu pravodobno podnesene žalbe
ukinuti ili preinačiti svoju odluku ako se time ne povređuju prava
drugih osoba.

\(2\) Ako prvostupanjski sud ne ukine ili ne preinači svoje rješenje,
dostavit će žalbu sa svim spisima drugostupanjskom sudu.

Revizija

Članak 447. (NN [156/23](https://www.zakon.hr/cms.htm?id=59083))

Protiv rješenja drugostupanjskog suda kojim je postupak završen
dopuštena je revizija prema odredbama zakona kojim se uređuje parnični
postupak.

Prijedlog za preinaku ili ukidanje rješenja

Članak 448.

\(1\) U izvanparničnom postupku može se podnijeti prijedlog za preinaku
ili ukidanje pravomoćnog rješenja zbog razloga zbog kojih se može
tražiti ponavljanje postupka prema odredbama Zakona o parničnom
postupku.

\(2\) Zbog razloga iz stavka 1. ovoga članka sud može po službenoj
dužnosti preinačiti ili ukinuti pravomoćno rješenje ako je bio ovlašten
po službenoj dužnosti pokrenuti taj postupak, osim ako ovim Zakonom nije
drukčije određeno.

\(3\) Postupak iz stavaka 1. i 2. ovoga članka provodi se uz
odgovarajuću primjenu odredaba Zakona o parničnom postupku o ponavljanju
postupka.

2\. POSTUPAK RADI DAVANJA DOPUŠTENJA ZA SKLAPANJE BRAKA

Prijedlog i odluka suda za maloljetnu osobu

Članak 449.

\(1\) Osoba koja je navršila šesnaest godina samostalno podnosi
prijedlog za donošenje rješenja o dopuštenju sklapanja braka.

\(2\) Sud će saslušati maloljetnog podnositelja prijedloga, njegove
roditelje, odnosno skrbnika i osobu s kojom namjerava sklopiti brak te
pribaviti mišljenje Hrvatskog zavoda za socijalni rad i ispitati
okolnosti važne za odluku.

\(3\) Sud će donijeti rješenje kojim dopušta sklapanje braka maloljetnoj
osobi iz stavka 1. ovoga članka ako utvrdi da je mentalno i tjelesno
zrela za brak te da je sklapanje braka u skladu s njezinom dobrobiti.

Prijedlog i rješenje suda za osobu lišenu poslovne sposobnosti

Članak 450.

\(1\) Osoba lišena poslovne sposobnosti u dijelu koji se odnosi na
osobna stanja samostalno podnosi prijedlog za donošenje rješenja o
dopuštenju sklapanja braka.

\(2\) Sud će pribaviti mišljenje skrbnika i Hrvatskog zavoda za
socijalni rad o podnesenom prijedlogu iz stavka 1. ovoga članka.

\(3\) Sud će donijeti rješenje o dopuštenju sklapanja braka za osobu iz
stavka 1. ovoga članka za koju utvrdi da je sposobna shvatiti značenje
braka i obveza koje iz njega proizlaze te da je brak u skladu s njezinom
dobrobiti.

Mjesna nadležnost

Članak 451.

U postupcima u kojima se odlučuje o dopuštenju za sklapanje braka
nadležan je sud koji je opće mjesno nadležan za osobu koja je podnijela
prijedlog za donošenje odluke kojom se dopušta sklapanje braka.

Pravni lijek

Članak 452.

\(1\) Protiv rješenja suda kojim se odbija prijedlog za dopuštenje
sklapanja braka zbog maloljetnosti, žalbu može podnijeti samo maloljetna
osoba koja namjerava sklopiti brak i osoba s kojom ona namjerava
sklopiti brak.

\(2\) Protiv rješenja suda kojim se dopušta sklapanje braka maloljetnoj
osobi, žalbu mogu podnijeti njezini roditelji, odnosno njezin skrbnik i
Hrvatski zavod za socijalni rad.

\(3\) Protiv rješenja suda kojim se odbija prijedlog za dopuštenje
sklapanja braka zbog lišenja poslovne sposobnosti u dijelu koji se
odnosi na osobna stanja žalbu može podnijeti osoba lišena poslovne
sposobnosti u dijelu koji se odnosi na osobna stanja i osoba s kojom
namjerava sklopiti brak.

\(4\) Protiv rješenja suda kojim se dopušta sklapanje braka osobi
lišenoj poslovne sposobnosti u dijelu koji se odnosi na osobna stanja
žalbu može podnijeti njezin skrbnik i Hrvatski zavod za socijalni rad.

3\. POSTUPAK RADI SPORAZUMNOG RAZVODA BRAKA

Bračne stvari

Članak 453.

\(1\) Ako oba bračna druga predlažu sporazumni razvod braka,
izvanparnični postupak pokreće se prijedlogom za sporazumni razvod
braka.

\(2\) Ako jedan od bračnih drugova odustane od prijedloga za sporazumni
razvod braka, a drugi ostane pri zahtjevu da se brak razvede, takav
zahtjev smatrat će se tužbom radi razvoda braka i postupak će se
nastaviti prema odredbama članaka 369. do 373. i članaka 379. do 381.
ovoga Zakona.

Nastavak postupka

Članak 454.

Odredbe članka 380. ovoga Zakona primjenjivat će se na odgovarajući
način i kad je umro bračni drug koji je podnio prijedlog za sporazumni
razvod braka.

Mjesna nadležnost

Članak 455.

\(1\) Za suđenje u povodu prijedloga za sporazumni razvod braka nadležan
je sud na čijem su području bračni drugovi imali posljednje zajedničko
prebivalište.

\(2\) Ako je u bračnim stvarima sud u Republici Hrvatskoj nadležan zato
što su bračni drugovi imali posljednje zajedničko prebivalište u
Republici Hrvatskoj, nadležan je sud na čijem su području bračni drugovi
imali posljednje zajedničko prebivalište.

Prilozi uz prijedlog

Članak 456.

Bračni drugovi koji imaju zajedničko maloljetno dijete dužni su uz
prijedlog za sporazumni razvod braka podnijeti izvješće o obveznom
savjetovanju iz članka 324. ovoga Zakona i plan o zajedničkoj
roditeljskoj skrbi iz članka 106. ovoga Zakona.

Odbacivanje prijedloga

Članak 457.

Ako bračni drugovi koji imaju zajedničko maloljetno dijete uz prijedlog
za sporazumni razvod braka podnesu izvješće o obveznom savjetovanju
starije od šest mjeseci, sud će prijedlog za sporazumni razvod braka
odbaciti.

Ispravak i dopuna prijedloga

Članak 458.

\(1\) Ako bračni drugovi koji imaju zajedničko maloljetno dijete uz
prijedlog za sporazumni razvod braka nisu podnijeli izvješće o obveznom
savjetovanju ili plan o zajedničkoj roditeljskoj skrbi ili sud utvrdi da
plan nije u skladu s dobrobiti djeteta, sud će pozvati podnositelje da
ih podnesu, odnosno dopune ili isprave u skladu s danom uputom.

\(2\) U slučaju iz stavka 1. ovoga članka, sud će odrediti rok od osam
dana za ponovno podnošenje, dopunu ili ispravak prijedloga i upozoriti
stranke na pravne posljedice nepostupanja po nalogu suda.

\(3\) Smatrat će se da je prijedlog za sporazumi razvod braka povučen
ako izvješće o obveznom savjetovanju i plan o zajedničkoj roditeljskoj
skrbi ne budu podneseni u određenom roku, a ako ponovno bude podnesen
prijedlog bez izvješća o obveznom savjetovanju i plana o zajedničkoj
roditeljskoj skrbi, ili plan o zajedničkoj roditeljskoj skrbi bez
ispravka, odnosno dopune, sud će odbaciti prijedlog za sporazumni razvod
braka.

Povlačenje prijedloga

Članak 459.

Prijedlog za sporazumni razvod braka bračni drugovi mogu povući dok
postupak nije pravomoćno okončan.

Pravni lijekovi

Članak 460.

\(1\) Protiv rješenja kojim se sporazumno razvodi brak žalba se može
podnijeti zbog bitnih povreda odredbi parničnog postupka iz članka 354.
stavka 2. Zakona o parničnom postupku (»Narodne novine«, br. 26/91.,
53/91., 91/92., 112/99., 88/01., 117/03., 88/05., 2/07., 84/08., 96/08.,
123/08., 57/11., 148/11., 25/13., 43/13. i 89/14.) ili zbog toga što je
pristanak za razvod dan u bitnoj zabludi ili pod utjecajem prisile ili
prijevare ili ako za donošenje rješenja nisu bile ispunjene pretpostavke
određene ovim Zakonom.

\(2\) Protiv pravomoćnog rješenja kojim se brak sporazumno razvodi, nisu
dopušteni izvanredni pravni lijekovi niti druga pravna sredstva.

4\. POSTUPAK RADI ODOBRAVANJA PLANA O ZAJEDNIČKOJ ODITELJSKOJ SKRBI

Stranke u postupku

Članak 461.

\(1\) Ako su roditelji postigli plan o zajedničkoj roditeljskoj skrbi iz
članka 106. ovoga Zakona, izvanparnični postupak radi odobravanja plana
pokreće se prijedlogom obaju roditelja.

\(2\) U postupku provjere i odobravanja plana o zajedničkoj roditeljskoj
skrbi dijete zastupaju oba roditelja.

Mjesna nadležnost

Članak 462.

Za odobravanje plana o zajedničkoj roditeljskoj skrbi nadležan je sud
koji je opće mjesno nadležan za dijete.

Prilozi uz prijedlog

Članak 463.

Roditelji su dužni uz prijedlog za odobravanje plana podnijeti izvješće
o obveznom savjetovanju iz članka 324. ovoga Zakona i plan o zajedničkoj
roditeljskoj skrbi iz članka 106. ovoga Zakona.

Odbacivanje prijedloga

Članak 464.

Ako roditelji uz prijedlog za odobravanje plana o zajedničkoj
roditeljskoj skrbi podnesu izvješće o obveznom savjetovanju iz članka
324. ovoga Zakona starije od šest mjeseci, sud će prijedlog za
odobravanje plana o zajedničkoj roditeljskoj skrbi odbaciti.

Ispravak i dopuna prijedloga

Članak 465.

\(1\) Ako roditelji uz prijedlog za odobravanje plana nisu podnijeli
izvješće o obveznom savjetovanju ili plan o zajedničkoj roditeljskoj
skrbi ili sud utvrdi da plan nije u skladu s dobrobiti djeteta, sud će
pozvati podnositelje da ih podnesu, odnosno dopune ili isprave u skladu
s danom uputom.

\(2\) U slučaju iz stavka 1. ovoga članka, sud će odrediti rok od osam
dana za ponovno podnošenje, dopunu ili ispravak prijedloga i upozoriti
stranke na pravne posljedice nepostupanja po nalogu suda.

\(3\) Smatrat će se da je prijedlog za odobravanje plana povučen ako
izvješće o obveznom savjetovanju i plan o zajedničkoj roditeljskoj skrbi
ne budu podneseni u određenom roku, a ako ponovno bude podnesen
prijedlog bez izvješća o obveznom savjetovanju i plana o zajedničkoj
roditeljskoj skrbi ili plan o zajedničkoj roditeljskoj skrbi, bez
ispravka, odnosno dopune, sud će odbaciti prijedlog za odobravanje
plana.

Rješenje o odobravanju plana o zajedničkoj roditeljskoj skrbi

Članak 466.

\(1\) O odobravanju plana o zajedničkoj roditeljskoj skrbi sud odlučuje
rješenjem.

\(2\) Plan o zajedničkoj roditeljskoj skrbi je sastavni dio rješenja o
odobravanju plana o zajedničkoj roditeljskoj skrbi.

\(3\) Rješenje o odobravanju plana o zajedničkoj roditeljskoj skrbi ne
mora biti obrazloženo i može se izdati otiskivanjem štambilja na
prijedlogu za odobravanje plana o zajedničkoj roditeljskoj skrbi.

Pravni lijekovi

Članak 467.

\(1\) Protiv rješenja kojim se odobrava plan o zajedničkoj roditeljskoj
skrbi žalba se može podnijeti zbog bitnih povreda odredaba parničnog
postupka iz članka 354. stavka 2. Zakona o parničnom postupku (»Narodne
novine«, br. 26/91., 53/91., 91/92., 112/99., 88/01., 117/03., 88/05.,
2/07., 84/08., 96/08., 123/08., 57/11., 148/11., 25/13., 43/13. i
89/14.) ili zbog toga što je pristanak za sporazum dan u bitnoj zabludi
ili pod utjecajem prisile ili prijevare ili ako za donošenje rješenja
nisu bile ispunjene pretpostavke određene ovim Zakonom.

\(2\) U postupku radi odobravanja plana o zajedničkoj roditeljskoj skrbi
može se podnijeti prijedlog za preinaku ili ukidanje pravomoćnog
rješenja kojim se odobrava plan o zajedničkoj roditeljskoj skrbi zbog
razloga iz članka 421. stavka 1. točaka 1. do 7. Zakona o parničnom
postupku (»Narodne novine«, br. 26/91., 53/91., 91/92., 112/99., 88/01.,
117/03., 88/05., 2/07., 84/08., 96/08., 123/08., 57/11., 148/11.,
25/13., 43/13. i 89/14.) ili zbog toga što je pristanak za sporazum dan
u bitnoj zabludi ili pod utjecajem prisile ili prijevare.

Sporazum o osobnim odnosima s djetetom

Članak 468.

Odredbe članaka 461. do 467. ovoga Zakona primjenjuju se na odgovarajući
način na postupak odobravanja sporazuma o ostvarivanju osobnih odnosa s
djetetom.

Izmjena plana o zajedničkoj roditeljskoj skrbi i sporazuma o osobnim
odnosima

Članak 469.

\(1\) Odredbe članaka 461. do 467. ovoga Zakona primjenjuju se na
odgovarajući način na postupak odobravanja plana o zajedničkoj
roditeljskoj skrbi te sporazuma o ostvarivanju osobnih odnosa s djetetom
u slučaju njihove izmjene.

\(2\) Iznimno od stavka 1. ovoga članka, odredbe članaka 463. do 465.
ovoga Zakona u dijelu koji se odnosi na izvješće o obveznom savjetovanju
ne primjenjuju se na postupak odobravanja plana o zajedničkoj
roditeljskoj skrbi te sporazuma o ostvarivanju osobnih odnosa s djetetom
u slučaju njihove izmjene ako su stranke postigle sporazum o pitanju u
vezi s kojim pokreću sudski postupak neovisno od postupka obveznog
savjetovanja sukladno odredbi članka 329. stavka 2. ovoga Zakona.

5\. POSTUPAK RADI ODOBRAVANJA SPORAZUMA O UZDRŽAVANJU

Stranke u postupku

Članak 470.

\(1\) Stranke u postupku radi odobravanja sporazuma o uzdržavanju
djeteta su dijete i roditelj koji ne stanuje s djetetom.

\(2\) Dijete iz stavka 1. ovoga članka u postupku zastupa roditelj s
kojim dijete stanuje.

\(3\) Stranke u postupku radi odobravanja sporazuma o uzdržavanju
bračnog druga su bračni drugovi.

Mjesna nadležnost

Članak 471.

\(1\) Za odobravanje sporazuma o uzdržavanju djeteta nadležan je sud
koji je opće mjesno nadležan za dijete.

\(2\) Za odobravanje sporazuma o uzdržavanju bračnog druga nadležan je
sud na čijem području bračni drugovi imaju zajedničko prebivalište. Ako
bračni drugovi nemaju zajedničko prebivalište, nadležan je sud na čijem
su području bračni drugovi imali posljednje zajedničko prebivalište.

\(3\) Ako je u stvarima odobravanja sporazuma o uzdržavanju bračnog
druga sud u Republici Hrvatskoj nadležan zato što su bračni drugovi
imali posljednje zajedničko prebivalište u Republici Hrvatskoj, nadležan
je sud na čijem su području bračni drugovi imali posljednje zajedničko
prebivalište.

Ispravak i dopuna prijedloga

Članak 472.

\(1\) Uz prijedlog za odobravanje sporazuma o uzdržavanju mora se
podnijeti i sporazum o uzdržavanju.

\(2\) Ako roditelji uz prijedlog nisu podnijeli sporazum o uzdržavanju
djeteta ili sud utvrdi da sporazum nije u skladu s dobrobiti djeteta,
sud će pozvati predlagatelje da ga podnesu, odnosno dopune ili isprave u
skladu s danom uputom.

\(3\) Ako bračni drugovi uz prijedlog nisu podnijeli sporazum o
uzdržavanju bračnog druga, sud će pozvati predlagatelje da ga podnesu.

\(4\) U slučaju iz stavaka 2. i 3. ovoga članka, sud će odrediti rok od
osam dana za ponovno podnošenje prijedloga i upozoriti stranke na pravne
posljedice nepostupanja po nalogu suda.

\(5\) Smatrat će se da je prijedlog povučen ako ne bude podnesen
sporazum o uzdržavanju u određenom roku. Ako ponovno bude podnesen
prijedlog bez sporazuma o uzdržavanju ili sporazum o uzdržavanju djeteta
bez ispravka, odnosno dopune, sud će odbaciti prijedlog.

Rješenje o odobravanju sporazuma i pravni lijekovi

Članak 473.

\(1\) Sud odlučuje rješenjem o odobravanju sporazuma o uzdržavanju.

\(2\) Sporazum o uzdržavanju je sastavni dio rješenja.

\(3\) Rješenje o odobravanju sporazuma o uzdržavanju ne mora biti
obrazloženo i može se izdati otiskivanjem štambilja na prijedlogu za
odobravanje sporazuma o uzdržavanju.

\(4\) Protiv rješenja kojim se odobrava sporazum o uzdržavanju žalba se
može podnijeti zbog bitnih povreda odredaba parničnog postupka iz članka
354. stavka 2. Zakona o parničnom postupku (»Narodne novine«, br.
26/91., 53/91., 91/92., 112/99., 88/01., 117/03., 88/05., 2/07., 84/08.,
96/08., 123/08., 57/11., 148/11., 25/13., 43/13. i 89/14.) ili zbog toga
što je pristanak za sporazum dan u bitnoj zabludi ili pod utjecajem
prisile ili prijevare ili ako za donošenje rješenja nisu bile ispunjene
pretpostavke određene ovim Zakonom.

\(5\) U postupku radi odobravanja sporazuma o uzdržavanju može se
podnijeti prijedlog za preinaku ili ukidanje pravomoćnog rješenja kojim
se odobrava sporazum o uzdržavanju zbog razloga iz članka 421. stavka 1.
točaka 1. do 7. Zakona o parničnom postupku (»Narodne novine«, br.
26/91., 53/91., 91/92., 112/99., 88/01., 117/03., 88/05., 2/07., 84/08.,
96/08., 123/08., 57/11., 148/11., 25/13., 43/13. i 89/14.) ili zbog toga
što je pristanak za sporazum dan u bitnoj zabludi ili pod utjecajem
prisile ili prijevare.

6\. POJEDNOSTAVNJENI POSTUPAK U STVARIMA UZDRŽAVANJA DJETETA

Stranke u postupku

Članak 474.

\(1\) Stranke u postupku radi uzdržavanja djeteta su dijete i roditelj
koji ne stanuje s djetetom.

\(2\) Dijete iz stavka 1. ovoga članka u postupku radi uzdržavanja
zastupa roditelj s kojim dijete stanuje.

\(3\) Dijete iz stavka 1. ovoga članka u postupku radi uzdržavanja iz
članka 157. stavka 5., članka 166. stavka 6. i članka 174. stavka 2.
ovoga Zakona zastupa posebni skrbnik ili Hrvatski zavod za socijalni
rad.

Mjesna nadležnost

Članak 475.

\(1\) Za odlučivanje u pojednostavnjenom postupku u stvarima uzdržavanja
nadležan je, uz sud opće mjesne nadležnosti, i sud prebivališta, odnosno
boravišta djeteta.

\(2\) Sud se može po službenoj dužnosti oglasiti mjesno nenadležnim
najkasnije do donošenja rješenja kojim prihvaća prijedlog u
pojednostavnjenom postupku.

\(3\) Protivna stranka može istaknuti prigovor stvarne i mjesne
nenadležnosti samo u prigovoru iz članka 476. stavka 6. ovoga Zakona.

\(4\) Ako sud nakon podnošenja prigovora utvrdi da je stvarno ili mjesno
nenadležan, oglasit će se nenadležnim i nakon pravomoćnosti rješenja
ustupiti predmet nadležnom sudu.

Prigovor

Članak 476.

\(1\) U prijedlogu u stvarima uzdržavanja djeteta mora se naznačiti
iznos uzdržavanja čije određivanje se predlaže. Iznos uzdržavanja mora
biti u skladu s tablicom o prosječnim potrebama maloljetnog djeteta
sukladno odluci koju donosi ministar nadležan za socijalnu skrb temeljem
članka 314. stavka 4. ovoga Zakona.

\(2\) Predlagatelj može povući prijedlog iz stavka 1. ovoga članka bez
pristanka protivne stranke samo do podnošenja prigovora iz stavka 6.
ovoga članka.

\(3\) Ako nisu ispunjenje pretpostavke za određivanje uzdržavanja u
pojednostavnjenom postupku, sud će nastaviti postupak prema pravilima
postupka u sporovima o uzdržavanju iz članaka 423. do 432. ovoga Zakona.
U tom slučaju sud će odrediti predlagatelju rok od osam dana za
usklađivanje njegova prijedloga s odredbama Zakona o parničnom postupku
o sadržaju tužbe.

\(4\) Protiv rješenja suda iz stavka 3. ovoga članka kojim se ne
prihvaća prijedlog za određivanje uzdržavanja u pojednostavnjenom
postupku i kojim se postupak nastavlja prema pravilima postupka u
sporovima o uzdržavanju iz članaka 423. do 432. ovoga Zakona nije
dopuštena žalba.

\(5\) Sud će dostaviti prijedlog radi uzdržavanja protivnoj stranci u
roku od osam dana od dana zaprimanja prijedloga. U pozivu sud će
protivnu stranku upozoriti na pravne posljedice iz stavaka 7. i 8. ovoga
članka.

\(6\) Protivna stranka može u roku od osam dana od dana primitka
prijedloga podnijeti prigovor.

\(7\) Ako protivna stranka u roku iz stavka 6. ovoga članka ne podnese
prigovor, sud će bez održavanja ročišta rješenjem koje ne mora imati
obrazloženje prihvatiti prijedlog.

\(8\) Ako protivna stranka u roku iz stavka 6. ovoga članka podnese
prigovor, postupak će se nastaviti prema pravilima postupka u sporovima
o uzdržavanju iz članaka 423. do 432. ovoga Zakona. U tom slučaju sud će
odrediti predlagatelju rok od osam dana za usklađivanje njegova
prijedloga s odredbama Zakona o parničnom postupku o sadržaju tužbe.
Pravodobno podneseni prigovor iz stavka 6. ovoga članka vrijedi kao
odgovor na tužbu u postupku nastavljenom prema odredbama članaka 423. do
432. ovoga Zakona.

\(9\) Protiv rješenja suda iz stavka 8. ovoga članka kojim se postupak
nastavlja prema pravilima postupka u sporovima o uzdržavanju iz članaka
423. do 432. ovoga Zakona nije dopuštena žalba.

Pravni lijekovi

Članak 477.

\(1\) Protiv rješenja kojim se prihvaća prijedlog u pojednostavnjenom
postupku u stvarima uzdržavanja djeteta žalba se može podnijeti samo
zbog bitnih povreda odredbi parničnog postupka iz članka 354. stavka 2.
Zakona o parničnom postupku (»Narodne novine«, br. 26/91., 53/91.,
91/92., 112/99., 88/01., 117/03., 88/05., 2/07., 84/08., 96/08.,
123/08., 57/11., 148/11., 25/13., 43/13. i 89/14.) ili pogrešne primjene
materijalnog prava.

\(2\) Protiv rješenja kojim se prihvaća prijedlog u pojednostavnjenom
postupku u stvarima uzdržavanja djeteta prijedlog za preinaku ili
ukidanje pravomoćnog rješenja može se podnijeti samo zbog razloga iz
članka 421. stavka 1. točaka 1. do 7. Zakona o parničnom postupku
(»Narodne novine«, br. 26/91., 53/91., 91/92., 112/99., 88/01., 117/03.,
88/05., 2/07., 84/08., 96/08., 123/08., 57/11., 148/11., 25/13., 43/13.
i 89/14.).

7\. POSEBNI POSTUPCI RADI OSTVARIVANJA RODITELJSKE SKRBI I OSOBNIH
ODNOSA S DJETETOM

Postupci radi ostvarivanja pojedinih sadržaja roditeljske skrbi,
povjeravanja ostvarivanja roditeljske skrbi zbog smrti roditelja,
mirovanja ostvarivanja roditeljske skrbi i ostvarivanju osobnih odnosa s
djetetom

Članak 478. (NN [156/23](https://www.zakon.hr/cms.htm?id=59083))

\(1\) U postupku radi ostvarivanja pojedinih sadržaja roditeljske skrbi
odlučuje se o:

1\. neslaganju roditelja i djeteta o upravljanju sredstvima koja su
stečena djetetovim radom sukladno članku 85. stavku 2. ovoga Zakona

2\. medicinskim postupcima povezanim s rizicima teških posljedica za
zdravlje djeteta sukladno članku 88. stavku 3. ovoga Zakona

3\. obrazovanju djeteta sukladno članku 94. stavku 6. ovoga Zakona

4\. raspolaganju prihodima od imovine djeteta sukladno članku 97. stavku
4. ovoga Zakona

5\. upravljanju i zastupanju djeteta u vezi s vrjednijom imovinom,
odnosno imovinskim pravima sukladno članku 98. stavku 3. i članku 101.
stavku 1. ovoga Zakona

6\. neslaganju roditelja o odlukama koje se odnose na bitna osobna prava
djeteta sukladno članku 100. stavku 5. ovoga Zakona

7\. neslaganju roditelja o odlukama koje su bitne za dijete sukladno
članku 109. stavku 1. ovoga Zakona.

\(2\) U postupku radi mirovanja ostvarivanja roditeljske skrbi zbog
pravnih ili stvarnih zapreka odlučuje se o:

1\. neslaganju roditelja ili roditelja i djetetova skrbnika oko
zastupanja djeteta u slučaju mirovanja ostvarivanja roditeljske skrbi
zbog pravnih zapreka sukladno članku 114. stavku 3. ovoga Zakona

2\. mirovanju ostvarivanja roditeljske skrbi zbog stvarnih zapreka te
njegovu prestanku sukladno članku 115. stavcima 1. i 4. ovoga Zakona i

3\. povjeravanju ostvarivanja roditeljske skrbi drugom roditelju u
slučaju mirovanja ostvarivanja roditeljske skrbi zbog stvarnih zapreka
sukladno članku 115. stavku 3. ovoga Zakona.

\(3\) U postupku radi povjeravanja ostvarivanja roditeljske skrbi zbog
smrti roditelja koji je samostalno ostvarivao roditeljsku skrb odlučuje
se o povjeravanju roditeljske skrbi drugom roditelju sukladno članku
116. stavku 2. ovoga Zakona.

\(4\) U postupku radi ostvarivanja osobnih odnosa odlučuje se o:

1\. pravu na informacije o bitnim okolnostima vezanim uz osobna prava
djeteta sukladno članku 112. stavcima 2. i 4. te članku 121. stavku 5.
ovoga Zakona

2\. ostvarivanju osobnih odnosa djeteta sa srodnicima i drugim osobama
iz članka 120. ovoga Zakona i

3\. ograničenju ili zabrani ostvarivanja osobnih odnosa s djetetom
sukladno članku 123. stavku 1. i članku 125. stavku 4. ovoga Zakona i

4\. nadzoru nad ostvarivanjem osobnih odnosa s djetetom sukladno članku
124. stavku 1. ovoga Zakona.

Stranke u postupku

Članak 479.

\(1\) Postupke radi ostvarivanja pojedinih sadržaja roditeljske skrbi iz
članka 478. stavka 1. ovoga Zakona mogu pokrenuti dijete ili roditelji.

\(2\) Postupke radi mirovanja ostvarivanja roditeljske skrbi zbog
pravnih razloga iz članka 478. stavka 2. točke 1. ovoga Zakona mogu
pokrenuti dijete, roditelji ili skrbnik djeteta.

\(3\) Postupke radi mirovanja ostvarivanja roditeljske skrbi zbog
stvarnih razloga iz članka 478. stavka 2. točaka 2. i 3. ovoga Zakona
mogu pokrenuti dijete, roditelji ili Hrvatski zavod za socijalni rad.

\(4\) Postupak radi povjeravanja ostvarivanja roditeljske skrb zbog
smrti roditelja koji je samostalno ostvarivao roditeljsku skrb iz članka
478. stavka 3. ovoga Zakona mogu pokrenuti dijete, drugi roditelj, ili
Hrvatski zavod za socijalni rad.

\(5\) Postupak radi ostvarivanja prava na informacije o bitnim
okolnostima vezanim uz osobna prava djeteta iz članka 478. stavka 4.
točke 1. mogu pokretati dijete, roditelji ili osobe koje imaju pravo na
informaciju.

\(6\) Postupak radi ostvarivanja osobnih odnosa djeteta sa srodnicima i
drugim osobama iz članka 478. stavka 4. točke 2. mogu pokrenuti dijete,
roditelji, srodnik ili druge osobe iz članka 120. ovoga Zakona.

\(7\) Postupke radi ograničenja ili zabrane ostvarivanja osobnih odnosa
djeteta s roditeljem kao i o nadzoru nad njihovim ostvarivanjem iz
članka 478. stavka 4. točaka 3. i 4. mogu pokrenuti dijete, roditelj ili
Hrvatski zavod za socijalni rad.

\(8\) Dijete je stranka postupka iz stavaka 1. do 7. ovoga članka
neovisno o tome je li ga pokrenulo.

Mjesna nadležnost

Članak 480.

Za suđenje u postupcima iz članka 478. ovoga Zakona nadležan je sud koji
je opće mjesno nadležan za dijete.

Podnošenje prijedloga

Članak 481.

Predlagatelj je dužan podnijeti izvješće o obveznom savjetovanju iz
članka 324. ovoga Zakona uz prijedlog za odlučivanje o:

1\. medicinskim postupcima povezanim s rizicima teških posljedica za
zdravlje djeteta sukladno članku 88. stavku 3. ovoga Zakona

2\. obrazovanju djeteta sukladno članku 94. stavku 6. ovoga Zakona

3\. neslaganju roditelja o odlukama koje se odnose na bitna osobna prava
djeteta sukladno članku 100. stavku 5. ovoga Zakona

4\. neslaganju roditelja o odlukama koje su bitne za dijete sukladno
članku 108. stavku 3. ovoga Zakona

5\. neslaganju roditelja ili roditelja i djetetova skrbnika oko
zastupanja djeteta u slučaju mirovanja ostvarivanja roditeljske skrbi
zbog pravnih zapreka sukladno članku 114. stavku 3. ovoga Zakona

6\. pravu na informacije o bitnim okolnostima vezanim uz osobna prava
djeteta sukladno članku 112. stavcima 2. i 4. te članku 121. stavku 5.
ovoga Zakona

7\. ostvarivanju osobnih odnosa djeteta sa srodnicima i drugim osobama
iz članka 120. stavaka 1. i 2. ovoga Zakona i promjeni tog rješenja i

8\. ograničenju ili zabrani ostvarivanja osobnih odnosa s djetetom i
promjeni tog rješenja sukladno članku 123. stavku 1. i članku 125.
stavku 4. ovoga Zakona.

Odbacivanje prijedloga

Članak 482.

Ako predlagatelj uz prijedlog za ostvarivanje roditeljske skrbi i
osobnih odnosa s djetetom iz članka 481. ovoga Zakona, podnese izvješće
o obveznom savjetovanju starije od šest mjeseci, sud će prijedlog
odbaciti.

Ispravak i dopuna prijedloga

Članak 483.

\(1\) Ako predlagatelj uz prijedlog za ostvarivanje roditeljske skrbi i
osobnih odnosa s djetetom iz članka 481. ovoga Zakona nije podnio
izvješće o obveznom savjetovanju, sud će pozvati predlagatelja da ga
podnese.

\(2\) U slučaju iz stavka 1. ovoga članka sud će odrediti rok od osam
dana za ponovno podnošenje prijedloga i upozoriti stranke na pravne
posljedice nepostupanja po nalogu suda.

\(3\) Smatrat će se da je prijedlog povučen ako ne bude podneseno
izvješće o obveznom savjetovanju u određenom roku, a ako ponovno bude
podnesen prijedlog bez izvješća o obveznom savjetovanju sud će odbaciti
prijedlog.

Posebne odredbe o promjeni prebivališta, odnosno boravišta djeteta

Članak 484.

\(1\) Ako se jedan roditelj protivi promjeni prebivališta, odnosno
boravišta djeteta sukladno članku 100. ovoga Zakona, sud će u
izvanparničnom postupku na prijedlog djeteta ili roditelja odlučiti koji
će od roditelja u toj stvari zastupati dijete radi zaštite dobrobiti
djeteta.

\(2\) Sud će s obzirom na okolnosti slučaja pri donošenju rješenja iz
stavka 1. ovoga članka uzeti u obzir:

1\. dob i mišljenje djeteta

2\. pravo djeteta da ostvaruje osobne odnose s drugim roditeljem

3\. spremnost i volju roditelja da surađuju u ostvarivanju roditeljske
skrbi

4\. osobne prilike roditelja

5\. udaljenost između prebivališta, odnosno boravišta roditelja i mjesta
u koje bi se dijete trebalo preseliti te prometnu povezanost i

6\. pravo roditelja na slobodu kretanja.

8\. POSTUPAK RADI ODREĐIVANJA MJERA ZA ZAŠTITU PRAVA I DOBROBITI DJETETA

Mjere za zaštitu prava i dobrobiti djeteta

Članak 485.

\(1\) U postupku radi određivanja mjera za zaštitu osobnih prava i
dobrobiti djeteta odlučuje se o:

1\. privremenom povjeravanju djeteta drugoj osobi, udomiteljskoj
obitelji ili ustanovi socijalne skrbi sukladno odredbama članaka 150. do
153. ovoga Zakona

2\. zabrani približavanja djetetu sukladno članku 154. ovoga Zakona

3\. oduzimanju prava na stanovanje s djetetom i povjeravanje svakodnevne
skrbi o djetetu drugoj osobi, udomiteljskoj obitelji ili ustanovi
socijalne skrbi, sukladno člancima 155. do 163. ovoga Zakona

4\. povjeravanju djeteta s problemima u ponašanju radi pomoći u odgoju
ustanovi socijalne skrbi ili udomiteljskoj obitelji, sukladno odredbama
članaka 164. do 169. ovoga Zakona i

5\. lišenju prava na roditeljsku skrb sukladno odredbama članaka 170. do
177. ovoga Zakona.

\(2\) U postupku radi određivanja mjera za zaštitu imovine i imovinskih
prava djeteta odlučuje se o:

1\. lišenju prava roditelja na upravljanje djetetovom imovinom i prava
na zastupanje djeteta u imovinskim stvarima sukladno članku 178. stavku
2. i članku 179. ovoga Zakona i

2\. osiguranju na imovini roditelja sukladno članku 178. stavku 2. i
članku 179. ovoga Zakona.

\(3\) U obrazloženju rješenja iz stavka 1. ovoga članka sud je dužan
navesti razloge za primjenu najblaže mjere, sukladno članku 128. ovoga
Zakona.

Stranke u postupku

Članak 486.

\(1\) U postupku radi izricanja mjere privremenog povjeravanja djeteta
drugoj osobi, udomiteljskoj obitelji ili ustanovi socijalne skrbi
stranke su dijete, roditelji, Hrvatski zavod za socijalni rad te druga
osoba, ustanova socijalne skrbi ili udomitelj kojima se dijete
povjerava.

\(2\) U postupku radi izricanja mjere zabrane približavanja djetetu,
stranke su dijete, roditelji, Hrvatski zavod za socijalni rad te baka
ili djed, sestra ili brat, odnosno polusestra ili polubrat koji ne živi
s djetetom.

\(3\) U postupku radi izricanja mjere oduzimanja prava na stanovanje s
djetetom i povjeravanja svakodnevne skrbi o djetetu drugoj osobi,
udomiteljskoj obitelji ili ustanovi socijalne skrbi stranke su dijete,
roditelji, Hrvatski zavod za socijalni rad te druga osoba, ustanova
socijalne skrbi ili udomitelj kojima se dijete povjerava.

\(4\) U postupku radi izricanja mjere povjeravanja djeteta s problemima
u ponašanju radi pomoći u odgoju ustanovi socijalne skrbi ili
udomiteljskoj obitelji stranke su dijete, roditelji, Hrvatski zavod za
socijalni rad te ustanova socijalne skrbi ili udomitelj kojima se dijete
povjerava, a državni odvjetnik za mladež ako je pokrenuo postupak.

\(5\) U postupku radi izricanja mjere lišenja prava na roditeljsku skrb
stranke su dijete, roditelji te Hrvatski zavod za socijalni rad, a
državni odvjetnik za mladež ako je pokrenuo taj postupak.

\(6\) U postupcima radi izricanja mjera za zaštitu imovinskih prava
djeteta stranke su dijete, roditelj i Hrvatski zavod za socijalni rad.

Zastupanje djeteta

Članak 487.

U postupcima radi zaštite osobnih prava i dobrobiti djeteta iz članka
485. stavka 1. točaka 1., 3., 4. i 5. dijete zastupa posebni skrbnik
kojeg imenuje sud. Roditelji djeteta nisu ovlašteni uz posebnog skrbnika
poduzimati radnje u postupku u ime djeteta.

Mjesna nadležnost

Članak 488.

Za suđenje u postupcima radi izricanja mjera za zaštitu prava i
dobrobiti djeteta nadležan je sud koji je opće mjesno nadležan za
dijete.

Žalba

Članak 489.

\(1\) Protiv odluke o mjeri za zaštitu osobnih prava i dobrobiti djeteta
stranke mogu podnijeti žalbu u roku od tri dana od dana uručenja,
odnosno dostave prijepisa odluke.

\(2\) U postupcima iz stavka 1. ovoga članka drugostupanjski sud mora
donijeti i otpremiti odluku u roku od osam dana od dana primitka žalbe.

\(3\) Žalba protiv odluka donesenih na temelju članka 485. stavka 1.
točaka 1., 3. i 4. ovoga Zakona ne odgađa njihovu ovrhu.

9\. POSTUPAK RADI ZAŠTITE OBITELJSKOG DOMA

Predmet odlučivanja u postupcima radi zaštite obiteljskog doma

Članak 490.

U postupku radi zaštite obiteljskog doma odlučuje se o:

1\. nadomještanju suglasnosti drugog bračnog druga za otuđenje ili
opterećenje obiteljske kuće ili stana koji predstavlja bračnu stečevinu
i obiteljski dom sukladno članku 32. stavku 4. ovoga Zakona

2\. nadomještanju suglasnosti drugog bračnog druga za otkaz ugovora o
najmu stana koji predstavlja obiteljski dom sukladno članku 32. stavku
4. ovoga Zakona i

3\. pravu stanovanja djece i jednog roditelja u stanu ili drugoj
nekretnini koja predstavlja obiteljski dom sukladno članku 46. ovoga
Zakona.

Stranke u postupku

Članak 491.

\(1\) Postupak iz članka 490. točaka 1. i 2. ovoga Zakona pokreće se na
prijedlog bračnog druga.

\(2\) Postupak iz članka 490. točke 3. ovoga Zakona pokreće se na
prijedlog roditelja koji na temelju odluke suda stanuje sa zajedničkim
maloljetnim djetetom.

\(3\) Dijete je stranka postupka iz stavka 2. ovoga članka zastupano po
roditelju s kojim stanuje na temelju odluke suda.

\(4\) Sud će na zahtjev stranke o pokretanju postupka obavijestiti i
treće osobe s kojima su bračni drugovi u pravnom odnosu u vezi s
nekretninom.

Mjesna nadležnost

Članak 492.

Za suđenje u postupcima radi zaštite obiteljskog doma nadležan je, osim
suda opće mjesne nadležnosti, sud koji je nadležan za rješavanje bračnog
spora u prvom stupnju ili sud na području kojega se nalazi zajednička
nekretnina koja predstavlja obiteljski dom ili sud na području kojega
predlagatelj ima prebivalište, odnosno boravište.

10\. POSTUPAK RADI NADOMJEŠTANJA PRISTANKA ZA POSVOJENJE DJETETA

Stranke u postupku

Članak 493. (NN [156/23](https://www.zakon.hr/cms.htm?id=59083))

\(1\) Sud će u izvanparničnom postupku rješenjem nadomjestiti pristanak
roditelja, odnosno skrbnika za posvojenje djeteta u slučajevima
propisanim člankom 190. stavkom 1. ovoga Zakona i člankom 192. stavcima
3. i 4. ovoga Zakona.

\(2\) Prijedlog za donošenje rješenja kojim se nadomješta pristanak
roditelja podnijet će Hrvatski zavod za socijalni rad prebivališta,
odnosno boravišta roditelja.

\(3\) Prijedlog za donošenje rješenja kojim se nadomješta pristanak
skrbnika podnijet će Hrvatski zavod za socijalni rad koji je imenovao
skrbnika.

\(4\) U postupku u povodu prijedloga iz stavka 1. ovoga članka sud će
saslušati roditelja, odnosno skrbnika čiji se pristanak nadomješta,
omogućiti djetetu da izrazi svoje mišljenje uz primjenu članka 360.
ovoga Zakona i po potrebi saslušati druge osobe iz članka 120. ovoga
Zakona.

\(5\) Roditelja koji je lišen poslovne sposobnosti u davanju izjava koje
se odnose na osobna stanja sud je dužan prije saslušanja na prikladan
način upoznati s pravnim i faktičnim posljedicama posvojenja.

\(6\) Dijete u postupku zastupa posebni skrbnik kojeg imenuje sud.
Roditelji djeteta nisu ovlašteni uz posebnog skrbnika poduzimati radnje
u postupku u ime djeteta.

Mjesna nadležnost

Članak 494.

U postupcima radi nadomještanja pristanka za posvojenje djeteta nadležan
je sud na području kojeg je sjedište Hrvatskog zavoda za socijalni rad
koji je pokrenuo postupak.

Pravni lijek

Članak 495.

\(1\) Protiv rješenja donesenog u postupku radi nadomještanja pristanka
za posvojenje djeteta stranke mogu podnijeti žalbu u roku od tri dana od
dana uručenja, odnosno dostave prijepisa odluke.

\(2\) U postupcima iz stavka 1. ovoga članka drugostupanjski sud mora
donijeti i otpremiti odluku u roku od petnaest dana od dana primitka
žalbe.

\(3\) Protiv pravomoćnog rješenja suda kojim se nadomješta pristanak
roditelja, odnosno skrbnika, nisu dopušteni izvanredni pravni lijekovi
niti druga pravna sredstva.

11\. POSTUPAK RADI LIŠENJA I VRAĆANJA POSLOVNE SPOSOBNOSTI

Stranke u postupku

Članak 496.

\(1\) Postupak radi lišenja poslovne sposobnosti može pokrenuti sud po
službenoj dužnosti, Hrvatski zavod za socijalni rad, bračni drug osobe
prema kojoj se provodi postupak, njezini krvni srodnici u ravnoj lozi, a
u pobočnoj lozi do drugog stupnja.

\(2\) Postupak radi vraćanja poslovne sposobnosti može pokrenuti sud po
službenoj dužnosti, osobe iz stavka 1. ovoga članka, skrbnik uz
odobrenje Hrvatskog zavoda za socijalni rad ili osoba prema kojoj će se
voditi postupak vraćanja poslovne sposobnosti.

Mjesna nadležnost

Članak 497.

U postupcima radi lišenja i vraćanja poslovne sposobnosti nadležan je
sud koji je opće mjesno nadležan za osobu prema kojoj se provodi
postupak.

Ročište

Članak 498.

\(1\) Sud će pozvati na ročište predlagatelja, osobu u odnosu na koju se
provodi postupak, njezina posebnog skrbnika i Hrvatski zavod za
socijalni rad.

\(2\) Posebni skrbnik dužan je odazvati se pozivu suda te aktivno
sudjelovati u postupku. Ostale osobe iz stavka 1. ovoga članka i
Hrvatski zavod za socijalni rad ovlaštene su u tijeku postupka
sudjelovati pri izvođenju dokaza i raspravi o rezultatima cjelokupnog
postupka.

\(3\) Sud će saslušati osobu u odnosu na koju se provodi postupak. Ako
se ta osoba nalazi u psihijatrijskoj ustanovi, ustanovi socijalne skrbi
ili je zbog lišenja slobode unutar zatvorskog sustava, saslušat će se u
pravilu u toj ustanovi.

\(4\) Ako sud utvrdi da saslušanje osobe nije moguće s obzirom na
njezino zdravstveno stanje, dužan je o tome sastaviti bilješku u spisu i
navesti razloge nemogućnosti saslušanja.

Dokazni postupak

Članak 499.

\(1\) Osobu u odnosu na koju se provodi postupak radi lišenje poslovne
sposobnosti će po nalogu suda osobno i neposredno pregledati vještak,
koji će o rezultatima pregleda dati pisani nalaz i mišljenje.

\(2\) Sud može pozvati podnositelje prijedloga da podnesu pisani nalaz i
mišljenje doktora medicine ili drugu ispravu koja upućuje da se osoba
prema kojoj se postupak pokreće nije sposobna brinuti o svojim
potrebama, pravima i interesima ili da ona ugrožava prava i interese
drugih osoba o kojima se dužna skrbiti.

Zastoj postupka

Članak 500.

\(1\) Sud može zastati s postupkom lišenja poslovne sposobnosti i
odgoditi donošenje odluke ako se osoba za koju je pokrenut postupak radi
lišenja poslovne sposobnosti zbog zloupotrebe sredstava ovisnosti ili
drugih razloga, podvrgnula liječenju u zdravstvenoj ustanovi.

\(2\) Sud tijekom postupka lišenja poslovne sposobnosti mora upozoriti
osobu prema kojoj se provodi za koju je pokrenut postupak radi lišenja
poslovne sposobnosti na mogućnost odgađanja donošenja odluke ako se
podvrgne liječenju u zdravstvenoj ustanovi.

\(3\) Vrijeme na koje se odgađa donošenje odluke ne može biti kraće od
šest mjeseci ni dulje od godinu dana od dana donošenja odluke iz
stavka 1. ovoga članka, ali sud može opozvati svoju odluku, ako osoba
koju ima lišiti poslovne sposobnosti svojevoljno napusti ustanovu za
liječenje ili bude iz nje otpuštena zbog narušavanja reda, ili na drugi
način izbjegne liječenje.

\(4\) Pri donošenju odluke o prijedlogu za lišenje poslovne sposobnosti
sud će uzeti u obzir i rezultate liječenja u zdravstvenoj ustanovi.

Posebne odredbe

Članak 501. (NN [156/23](https://www.zakon.hr/cms.htm?id=59083))

\(1\) Rješenje suda o lišenju poslovne sposobnosti dostavlja se
predlagatelju, osobi koja se lišava poslovne sposobnosti, njezinu
posebnom skrbniku i Hrvatskom zavodu za socijalni rad.

\(2\) Sud će po službenoj dužnosti obavijestiti Hrvatski zavod za
socijalni rad o pravomoćnosti rješenja o lišenju poslovne sposobnosti,
odnosno o pravnim učincima tog rješenja ako oni nastupaju prije
pravomoćnosti.

\(3\) Sud će po službenoj dužnosti upisati u očevidnik osoba lišenih
poslovne sposobnosti podatke iz pravomoćnog rješenja o lišenju poslovne
sposobnost i pravomoćnog rješenja o vraćanju poslovne sposobnosti,
odnosno o pravnim učincima navedenih rješenja ako oni nastupaju prije
pravomoćnosti, kao i promjenu podataka upisanih u očevidnik.

\(4\) Ministar nadležan za poslove pravosuđa pravilnikom će propisati
sadržaj, oblik i način vođenja očevidnika iz stavka 3. ovoga članka.

Vraćanje poslovne sposobnosti

Članak 502.

\(1\) Ako prestanu razlozi iz članka 234. ovoga Zakona, sud će odlučiti
o vraćanju poslovne sposobnosti osobi koja je prijašnjim rješenjem bila
lišena poslovne sposobnosti.

\(2\) Sud može odlučiti da osoba koja je bila lišena poslovne
sposobnosti bude lišena poslovne sposobnosti u manjem opsegu i sadržaju
(djelomično vraćanje poslovne sposobnosti) ili da joj se poslovna
sposobnost potpuno vrati.

Odbijanje prijedloga za vraćanje poslovne sposobnosti

Članak 503.

\(1\) Ako odbije prijedlog za potpuno ili djelomično vraćanje poslovne
sposobnosti, sud može odlučiti da se prije isteka određenog roka, ali ne
duljeg od godinu dana, ne može ponovno tražiti vraćanje poslovne
sposobnosti ako iz ishoda postupka s velikom vjerojatnošću proizlazi da
se za određeno vrijeme ne treba očekivati izlječenje ili znatno
poboljšanje psihičkog stanja ili drugih okolnosti zbog kojih je osoba
lišena poslovne sposobnosti.

\(2\) Prijedlog za vraćanje poslovne sposobnosti koji je podnesen prije
isteka roka iz stavka 1. ovoga članka sud će odbaciti.

\(3\) U postupku radi djelomičnog ili potpunog vraćanja poslovne
sposobnosti primjenjivat će se na odgovarajući način odredbe ovoga
Zakona o postupku radi lišenja poslovne sposobnosti.

\(4\) U postupku iz stavka 3. ovoga članka vještačenje se ne može
povjeriti osobi koja je u postupku radi lišenja poslovne sposobnosti
obavila vještačenje.

12\. POSTUPAK RADI DONOŠENJA RJEŠENJA O ZDRAVLJU ŠTIĆENIKA

Rješenja o zdravlju štićenika

Članak 504.

\(1\) U postupku radi donošenja rješenja o zdravlju štićenika koji je u
tom dijelu lišen poslovne sposobnosti odlučuje se o:

1\. sterilizaciji

2\. doniranju tkiva i organa i

3\. mjerama za održavanje na životu štićenika.

\(2\) Rješenja iz stavka 1. ovoga članka sud je dužan donijeti i
otpremiti u roku od petnaest dana od dana pokretanja postupka.

\(3\) Sud će odbaciti prijedlog za donošenje rješenja o zdravlju
štićenika ako je štićenik u vrijeme dok je bio poslovno sposoban u
obliku javnobilježničke isprave (anticipirana naredba) iz članka 260.
stavka 2. ovoga Zakona odlučio o stvarima iz stavka 1. ovoga članka.

Podnošenje prijedloga i izvođenje dokaza

Članak 505.

\(1\) Prijedlog za donošenje rješenja o zdravlju štićenika može
podnijeti štićenik ili skrbnik štićenika.

\(2\) U postupku u povodu prijedloga iz stavka 1. ovoga članka sud će
saslušati štićenika, skrbnika i po potrebi druge osobe koje su bliske sa
štićenikom.

\(3\) Ako se štićenik nalazi u psihijatrijskoj ili socijalnoj ustanovi
ili je lišen slobode saslušat će se u pravilu u toj ustanovi, odnosno u
okviru zatvorskog sustava.

\(4\) Ako sud utvrdi da saslušanje štićenika nije moguće s obzirom na
njegovo zdravstveno stanje, dužan je o tome sastaviti bilješku u spisu i
navesti razloge nemogućnosti saslušanja.

Nadležnost i sastav suda

Članak 506.

\(1\) U postupku radi donošenja rješenja o zdravlju štićenika u prvom
stupnju sudi županijski sud u vijeću od tri suca.

\(2\) O žalbi protiv rješenja o zdravlju štićenika odlučuje Vrhovni sud
Republike Hrvatske u vijeću od pet sudaca.

Mjesna nadležnost

Članak 507.

U postupcima radi donošenja rješenja o zdravlju štićenika nadležan je
sud koji je opće mjesno nadležan za štićenika.

Pravni lijekovi

Članak 508.

\(1\) Protiv rješenja o zdravlju štićenika stranke mogu podnijeti žalbu
u roku od tri dana od dana uručenja, odnosno dostave prijepisa rješenja.

\(2\) U postupcima iz stavka 1. ovoga članka drugostupanjski sud mora
donijeti i otpremiti odluku u roku od osam dana od dana primitka žalbe.

\(3\) Sud može odrediti da pravni učinci rješenja o zdravlju štićenika
nastupaju prije pravomoćnosti ako je to potrebno radi zaštite štićenika.

\(4\) Protiv pravomoćnog rješenja kojim se prihvaća prijedlog za
donošenje rješenja o zdravlju štićenika nisu dopušteni izvanredni pravni
lijekovi niti druga pravna sredstva.

#### IV. POSEBNI POSTUPCI OVRHE

Posebni postupci ovrhe

Članak 509.

Ovim Zakonom propisani su posebni postupci ovrhe radi:

1\. predaje djeteta

2\. ostvarivanja osobnih odnosa s djetetom i

3\. uzdržavanja.

1\. OPĆE ODREDBE

Pokretanje postupka

Članak 510.

Ako sud po službenoj dužnosti donese odluku u skladu s odredbama ovoga
Zakona, on može po službenoj dužnosti donijeti rješenje o ovrsi te
odluke i provesti ovrhu.

Žalba

Članak 511.

Žalba protiv rješenja o ovrsi ne zadržava provođenje ovrhe niti
poduzimanje ovršnih radnji kojima se ostvaruje tražbina zbog koje je
određena ovrha.

2\. OVRHA RADI PREDAJE DJETETA

Mjesna nadležnost

Članak 512.

\(1\) Za odlučivanje o prijedlogu za ovrhu radi predaje djeteta nadležan
je, osim suda koji je opće mjesno nadležan za stranku protiv koje se
provodi ovrha, i sud koji je opće mjesno nadležan za stranku koja
zahtijeva ovrhu te sud na čijem se području dijete zatekne.

\(2\) Provođenje ovrhe oduzimanjem djeteta poduzet će, po službenoj
dužnosti ili na zahtjev stranke, sud na području kojega se dijete
zatekne.

\(3\) Sud iz stavka 1. ovoga članka može odlučiti da se poduzimanje
određenih ovršnih radnji radi predaje djeteta roditelju s kojim će
dijete stanovati povjeri sudu koji nije nadležan za provođenje ovrhe.

Osnove za određivanje ovrhe i stranke u postupku

Članak 513.

\(1\) Ovrha radi predaje djeteta može se provesti na temelju:

1\. plana o zajedničkoj roditeljskoj skrbi odobrenog od strane suda

2\. odluke suda o tome s kojim će roditeljem dijete stanovati

3\. odluke suda o privremenoj mjeri s kojim će roditeljem ili drugom
osobom dijete stanovati ili

4\. odluke suda o mjerama za zaštitu osobnih prava i dobrobiti djeteta.

\(2\) Ovrha radi predaje djeteta može se provesti na temelju odluka iz
stavka 1. ovoga članka bez obzira je li tom odlukom naložena predaja
djeteta.

\(3\) Stranke u postupku ovrhe iz stavka 1. ovoga članka su dijete,
roditelji, druga osoba s kojom će, odnosno kod koje će dijete na temelju
odluke suda stanovati i Hrvatski zavod za socijalni rad.

\(4\) Prijedlog za ovrhu može podnijeti roditelj, odnosno druga osoba s
kojom će, odnosno kod koje će dijete na temelju odluke suda stanovati.

\(5\) Hrvatski zavod za socijalni rad će podnijeti prijedlog za ovrhu na
temelju odluke suda o mjerama za zaštitu osobnih prava i dobrobiti
djeteta.

Sredstva ovrhe

Članak 514. (NN [156/23](https://www.zakon.hr/cms.htm?id=59083))

\(1\) Sud će s obzirom na okolnosti slučaja odrediti ovrhu izricanjem i
provođenjem:

1\. novčane kazne do 3980,00 eura

2\. zatvorske kazne u trajanju od jednog dana do šest mjeseci ili

3\. prisilnog oduzimanja i predaje djeteta.

\(2\) Sredstva ovrhe iz stavka 1. ovoga članka mogu se odrediti i
provesti protiv osobe koja protivno nalogu suda odbija predati dijete
ili poduzima radnje s ciljem njegova skrivanja ili onemogućivanja
provođenja odluke, protiv osobe kod koje se dijete nalazi i protiv osobe
od čije volje ovisi predaja djeteta.

\(3\) Ako se svrha ovrhe nije mogla postići jednim od sredstava iz
stavka 1. ovoga članka, sud može odrediti drugo sredstvo ovrhe iz tog
stavka.

\(4\) U prijedlogu za ovrhu radi predaje djeteta ne mora biti označeno
sredstvo ovrhe, a ako je označeno, sud nije vezan prijedlogom stranke.

Rješenje o ovrsi

Članak 515.

\(1\) Ako u odluci suda stranci protiv koje se provodi ovrha nije
naložena predaja djeteta, ovu naredbu izreći će sud u rješenju o ovrsi.
U tom slučaju sud će odrediti rok za predaju ili će naložiti da se
dijete preda odmah.

\(2\) Rješenjem o ovrsi može se naložiti predaja djeteta osobi na koju
se odnosi ovršna isprava, osobi o čijoj volji ovisi predaja djeteta i
svakoj drugoj osobi kod koje se dijete nalazi u trenutku donošenja tog
rješenja.

\(3\) U rješenju iz stavka 2. ovoga članka izreći će se da je dijete
dužna predati i svaka druga osoba kod koje se dijete zatekne u trenutku
provođenja ovrhe.

Prisilno oduzimanje i predaja djeteta

Članak 516.

\(1\) Prisilno oduzimanje i predaju djeteta obavljaju u suradnji sud i
Hrvatski zavod za socijalni rad na način da zaštite dijete u najvećoj
mogućoj mjeri, uz pomoć policije, odnosno policijskog službenika za
mladež.

\(2\) Ministar nadležan za poslove pravosuđa, uz prethodnu suglasnost
ministra nadležnog za unutarnje poslove i ministra nadležnog za
socijalnu skrb propisat će pravilnikom način postupanja i suradnje suca,
stručnog radnika Hrvatskog zavoda za socijalni rad i policijskog
službenika za mladež prilikom prisilnog oduzimanja i predaje djeteta.

Saslušavanje stranaka i stručni razgovor s djetetom

Članak 517.

\(1\) Sud može prije određivanja sredstava ovrhe saslušati osobu protiv
koje se ovrha provodi.

\(2\) Sud može, s obzirom na okolnosti slučaja tijekom postupka ovrhe,
dijete uputiti na stručni razgovor.

Dostava rješenja o ovrsi

Članak 518.

\(1\) Kad je rješenjem suda naloženo da se dijete preda odmah, rješenje
o ovrsi mora se uručiti stranci od koje treba oduzeti dijete prigodom
poduzimanja prve ovršne radnje. Ako ta stranka ne bude nazočna
oduzimanju djeteta, odluka će joj se dostaviti naknadno.

\(2\) Odsutnost osobe kojoj treba oduzeti dijete ne sprječava provođenje
ovršnih radnji.

\(3\) Ako se ovrha provodi protiv osobe na koju se ne odnosi rješenje o
ovrsi, toj osobi će se predati rješenje o ovrsi i zapisnik o oduzimanju
djeteta.

\(4\) Ako se ovrha provodi protiv osobe iz stavka 3. ovoga članka ili
protiv osobe koja nije nazočna ovršnim radnjama te će se radnje provesti
u nazočnosti dviju punoljetnih osoba.

\(5\) O vremenu i mjestu poduzimanja ovršnih radnji radi oduzimanja
djeteta sud će po pravilima o osobnoj dostavi obavijestiti roditelja ili
drugu osobu kojoj treba predati dijete.

Odgoda ovrhe

Članak 519.

\(1\) Sud može odgoditi ovrhu ili ograničiti mjere ovrhe:

1\. kad je u tijeku odlučivanje povodom žalbe protiv prvostupanjske
odluke

2\. kad je u tijeku postupak radi izmjene odluke i

3\. kad se djetetu nalaže stručni razgovor.

\(2\) Sud može odgoditi ovrhu u slučajevima iz stavka 1. ovoga članka
samo ako se time bitno ne ugrožavaju osobni i drugi važni interesi
djeteta.

3\. OVRHA RADI OSTVARIVANJA OSOBNIH ODNOSA S DJETETOM

Mjesna nadležnost

Članak 520.

Za određivanje i provođenje ovrhe radi ostvarivanja osobnih odnosa s
djetetom nadležan je, osim suda koji je opće mjesno nadležan za stranku
protiv koje se ovrha provodi i sud koji je opće mjesno nadležan za
stranku koja zahtijeva ovrhu.

Osnove za određivanje ovrhe i stranke u postupku

Članak 521.

\(1\) Ovrha radi ostvarivanja osobnih odnosa s djetetom može se provesti
na temelju:

1\. plana o zajedničkoj roditeljskoj skrbi ili drugog sporazuma o
ostvarivanju osobnih odnosa s djetetom koji su odobreni od strane suda

2\. odluke suda o ostvarivanju osobnih odnosa ili

3\. odluke o privremenoj mjeri radi ostvarivanja osobnih odnosa s
djetetom.

\(2\) Stranke u postupku ovrhe iz stavka 1. ovoga članka su dijete,
roditelji i druge osobe koje na temelju ovršne isprave imaju pravo na
ostvarivanje osobnih odnosa s djetetom.

\(3\) Prijedlog za ovrhu može podnijeti roditelj, odnosno druga osoba
koja na temelju ovršne isprave ima pravo na ostvarivanje osobnih odnosa
s djetetom ili dijete.

\(4\) Ako postoji sukob interesa između djeteta i roditelja, odnosno
roditelja s kojim dijete stanuje, dijete iz stavka 3. ovoga članka
zastupa posebni skrbnik kojeg imenuje Hrvatski zavod za socijalni rad.
Ako je djetetu imenovan posebni skrbnik, prestaju ovlaštenja roditelja
na zastupanje djeteta u tom postupku.

Ročište

Članak 522.

\(1\) Sud će prije donošenja rješenja o ovrsi zakazati ročište na kojemu
će osobno saslušati stranke kako bi utvrdio činjenice i procijenio sve
okolnosti te će omogućiti djetetu da izrazi svoje mišljenje u skladu s
odredbom članka 360. ovoga Zakona.

\(2\) Sud može nakon što sasluša stranke i s obzirom na okolnosti
slučaja odgoditi ovrhu za trideset dana te naložiti stručni razgovor s
djetetom ili predložiti strankama da pristupe obiteljskoj medijaciji
radi sporazumnog rješavanja spora, a ako je to potrebno može posebnom
odlukom detaljnije precizirati ostvarivanje osobnih odnosa za vrijeme
trajanja stručnog razgovora ili obiteljske medijacije.

\(3\) Sud neće postupiti u skladu sa stavkom 2. ovoga članka ako je
obiteljska medijacija prethodno bila bezuspješno pokušana ili ako je
nužno žurno postupanje.

Sredstva ovrhe

Članak 523. (NN [156/23](https://www.zakon.hr/cms.htm?id=59083))

\(1\) Sud će s obzirom na okolnosti slučaja odrediti ovrhu izricanjem i
provođenjem:

1\. novčane kazne do 3980,00 eura ili

2\. zatvorske kazne u trajanju od jednog dana do šest mjeseci.

\(2\) U prijedlogu za ovrhu ne mora biti označeno sredstvo ovrhe, a ako
je označeno, sud nije vezan prijedlogom stranke.

Odgoda ovrhe

Članak 524.

\(1\) Sud može odgoditi ovrhu ili ograničiti mjere ovrhe:

1\. kad je u tijeku odlučivanje povodom žalbe protiv prvostupanjske
odluke

2\. kad je u tijeku postupak radi izmjene odluke ili

3\. kad se djetetu nalaže stručni razgovor ili se provodi obiteljska
medijacija.

\(2\) Sud može odgoditi ovrhu u slučajevima iz stavka 1. ovoga članka
samo ako se time bitno ne ugrožavaju osobni i drugi važni interesi
djece.

Protivljenje djeteta

Članak 525.

\(1\) Sud može s obzirom na okolnosti slučaja tijekom postupka ovrhe
radi ostvarivanja osobnih odnosa s djetetom dijete uputiti na stručni
razgovor.

\(2\) Protivi li se dijete koje je navršilo četrnaest godina
ostvarivanju osobnih odnosa s roditeljem, odnosno drugom osobom koja na
temelju ovršne isprave ima pravo na ostvarivanje osobnih odnosa s
djetetom i nakon razgovara sa stručnom osobom prema uputi suda, sud će
odbiti prijedlog za ovrhu.

4\. OVRHA RADI UZDRŽAVANJA

Mjesna nadležnost

Članak 526.

Za određivanje i provođenje ovrhe radi ostvarivanja uzdržavanja iz plaće
ili drugih stalnih novčanih primanja ovršenika nadležan je, osim suda
koji je opće mjesno nadležan za ovršenika, i sud koji je opće mjesno
nadležan za poslodavca koji isplaćuje plaću, odnosno za isplatitelja
drugih stalnih novčanih primanja te sud koji je sudio u prvom stupnju u
postupku u kojem je donesena ovršna isprava.

Pokretanje postupka i predmet ovrhe

Članak 527.

\(1\) Ovrha radi uzdržavanja određuje se i provodi na prijedlog djeteta.

\(2\) Hrvatski zavod za socijalni rad dužan je tražiti ovrhu radi
uzdržavanja na temelju odluke o uzdržavanju djeteta donesene u postupku
u kojem je zastupao dijete.

\(3\) Ovrha radi ostvarenja tražbine uzdržavanja za dijete provest će se
na plaći i drugim stalnim novčanim primanjima te na novčanim sredstvima
po računu prije ovrhe radi naplate svih drugih tražbina neovisno o
vremenu njihova nastanka.

Zapljena po pristanku obveznika uzdržavanja i prestanak rada

Članak 528.

\(1\) Obveznik uzdržavanja može u zapisnik na ročištu pred sudom ili
posebnom ovjerovljenom ispravom dati suglasnost da se radi naplate
tražbine ovlaštenika uzdržavanja zaplijene njegova plaća, mirovina ili
slično novčano primanje, u cijelosti ili djelomice, i da se isplate
obavljaju izravno ovlašteniku uzdržavanja na način određen u toj
ispravi. Takva isprava izdaje se u jednom primjerku i ima pravni učinak
pravomoćnog rješenja o ovrsi.

\(2\) Ispravu iz stavka 1. ovoga članka s učincima dostave rješenja o
ovrsi poslodavcu dostavlja obveznik uzdržavanja ili ovlaštenik
uzdržavanja, preporučenom poštanskom pošiljkom s povratnicom ili putem
javnoga bilježnika.

\(3\) Isprava iz stavka 1. ovoga članka ima svojstvo ovršne isprave na
temelju koje se može tražiti ovrha protiv obveznika uzdržavanja i na
drugim predmetima ovrhe.

\(4\) Na izjavu obveznika uzdržavanja iz stavka 1. ovoga članka na
odgovarajući se način primjenjuju odredbe Ovršnoga zakona o zapljeni
plaće i drugih stalnih novčanih primanja dužnika po njegovu pristanku.

\(5\) Obveznik uzdržavanja koji je zasnovao novi radni odnos dužan je
podatke o postojanju ovršne isprave za uzdržavanje, te ime i adresu
osobe kojoj se ta tražbina treba isplaćivati dostaviti poslodavcu kod
kojeg je zasnovao novi radni odnos.

\(6\) Poslodavac kod kojeg je obveznik uzdržavanja zasnovao novi radni
odnos dužan je odmah obavijestiti osobu koja ima tražbinu za uzdržavanje
o zasnovanom radnom odnosu, odnosno osobi koja ima tražbinu za
uzdržavanje dati potrebne obavijesti o obvezniku uzdržavanja koji je kod
njih zasnovao novi radni odnos.

#### V. POSEBNI POSTUPCI OSIGURANJA

Posebni postupci osiguranja

Članak 529.

\(1\) Ovim Zakonom propisani su posebni postupci osiguranja radi
određivanja:

1\. privremene mjere o tome s kojim će roditeljem, odnosno drugom osobom
dijete stanovati i o ostvarivanju osobnih odnosa s djetetom i

2\. privremene mjere radi uzdržavanja.

\(2\) Privremene mjere iz stavka 1. ovoga članka mogu se odrediti prije
pokretanja sudskih postupaka u kojima se odlučuje o pravu koje se
privremenom mjerom osigurava, kao i za njegova trajanja.

1\. OPĆE ODREDBE

Mjesna nadležnost

Članak 530.

\(1\) Za određivanje privremene mjere iz članka 529. stavka 1. ovoga
Zakona nadležan je sud koji je nadležan za odlučivanje o pravu koje se
privremenom mjerom osigurava.

\(2\) U žurnim slučajevima privremenu mjeru može odrediti i onaj sud na
čijem je području nastala potreba za određivanjem privremene mjere ili
na čijem području se nalazi osoba, odnosno stvar na koju će se
privremene mjere odnositi.

\(3\) Sud iz stavka 2. ovoga članka ustupit će predmet sudu koji je
nadležan prema stavku 1. ovoga članka.

\(4\) Privremenu mjeru sud može po službenoj dužnosti odrediti u svakom
postupku koji je u tijeku, a u kojem se prema odredbama ovoga Zakona
odlučuje o pravima i dobrobiti djeteta.

Odlučivanje o privremenoj mjeri

Članak 531.

\(1\) Sud može o privremenoj mjeri iz članka 529. stavka 1. ovoga Zakona
odlučiti bez rasprave.

\(2\) Radnje koje su poduzete u postupku radi određivanje privremene
mjere neće se ponovno provoditi u postupku u kojem se odlučuje o odnosu
koji se privremenom mjerom osigurava, osim ako se ne očekuje utvrđivanje
novih činjenica.

Opravdanje privremene mjere pokretanjem postupka

Članak 532.

\(1\) Ako je određena privremena mjera prije pokretanja postupka u kojem
se odlučuje o odnosu koji se osigurava, sud će uputiti stranku da u roku
koji ne smije biti dulji od tri mjeseca opravda privremenu mjeru
pokretanjem postupka.

\(2\) Ako stranka u roku koji sud odredi ne pokrene postupak iz
stavka 1. ovoga članka, sud će donijeti rješenje o ukidanju privremene
mjere.

Provedba ovrhe na temelju odluke o privremenoj mjeri

Članak 533.

Sud može u slučajevima postojanja obiteljskog nasilja ili u slučaju
drugih otežavajućih okolnosti provesti odluku o privremenoj mjeri i
prije nego što je odluka dostavljena suprotnoj strani.

Izmjena ili ukidanje privremene mjere

Članak 534.

\(1\) Sud može privremenu mjeru izmijeniti ili ukinuti na prijedlog
stranke ili po službenoj dužnosti ako ju je po službenoj dužnosti
ovlašten odrediti.

\(2\) Za izmjenu privremene mjere nadležan je sud koji je donio odluku,
osim ako je predmet ustupljen drugom sudu.

\(3\) Ako se predmet o privremenoj mjeri nalazi pred drugostupanjskim
sudom, tada nije dopuštena izmjena ili ukidanje pobijane odluke suda
prvog stupnja.

\(4\) Sud će donijeti rješenje o ukidanju privremene mjere, osim ako je
ovim Zakonom drukčije određeno:

1\. ako stranka u roku od tri mjeseca ne pokrene postupak o pravu koje
se privremenom mjerom osigurava

2\. ako se zahtjev za odlučivanje o odnosu koji se mjerom osigurava
povuče ili odbaci ili

3\. kad je postupak o odnosu koji se mjerom osigurava pravomoćno
okončan.

Pravo na žalbu

Članak 535.

Tijek roka za žalbu niti žalba ne odgađa provedbu privremene mjere.

2\. PRIVREMENA MJERA S KOJIM ĆE RODITELJEM, ODNOSNO DRUGOM OSOBOM DIJETE
STANOVATI, I O OSTVARIVANJU OSOBNIH ODNOSA S DJETETOM

Odlučivanje o privremenoj mjeri

Članak 536.

\(1\) Ako u stvarima o osobnim pravima djeteta, koje se odnose na
pitanje s kojim će roditeljem, odnosno drugom osobom dijete stanovati i
o ostvarivanju osobnih odnosa s djetetom, nije moguće postići sporazum,
sud može po službenoj dužnosti ili na zahtjev djeteta ili roditelja
odlučiti o tome privremenom mjerom.

\(2\) Sud će uzimajući u obzir okolnosti slučaja, po službenoj dužnosti
odrediti privremenu mjeru iz stavka 1. ovoga članka:

1\. kad stranke uputi da pristupe prvom sastanku obiteljske medijacije
ili

2\. kad naloži izradu stručne procjene i mišljenja, odnosno vještačenje.

\(3\) U slučajevima iz stavka 2. ovoga članka sud može po službenoj
dužnosti odlučiti i o zabrani ostvarivanja osobnih odnosa s djetetom.

\(4\) Ako su interesi djeteta i roditelja u suprotnosti, dijete iz
stavka 1. ovoga članka zastupa posebni skrbnik kojeg imenuje Hrvatski
zavod za socijalni rad. Ako je djetetu imenovan posebni skrbnik,
prestaju ovlaštenja roditelja na zastupanje djeteta u tom postupku.

\(5\) U postupcima iz stavaka 1. do 3. ovoga članka sud je dužan
omogućiti djetetu izražavanje mišljenja u skladu s odredbom članka 360.
ovoga Zakona.

\(6\) U postupcima iz stavaka 1. do 3. ovoga članka sud je dužan
saslušati roditelje te zatražiti mišljenje Hrvatskog zavoda za socijalni
rad.

3\. PRIVREMENA MJERA RADI UZDRŽAVANJA

Pokretanje postupka

Članak 537.

\(1\) Privremenu mjeru radi uzdržavanja djeteta sud će, ako za to
postoji potreba, odrediti po službenoj dužnosti.

\(2\) Hrvatski zavod za socijalni rad može podnijeti prijedlog za
donošenje privremene mjere radi uzdržavanja kad je prema odredbama ovoga
Zakona ovlašten podnijeti prijedlog za ovrhu.

Pretpostavke za određivanje privremene mjere

Članak 538.

\(1\) Privremena mjera radi uzdržavanja, ako ovim Zakonom nije drugačije
određeno, može se odrediti ako predlagatelj osiguranja učini vjerojatnim
postojanje obveze uzdržavanja, te da bez donošenja te mjere postoji
opasnost za njegove osobne ili druge važne interese, ili opasnost da će
bez te mjere osiguranja protivnik osiguranja spriječiti ili znatno
otežati ostvarivanje uzdržavanja.

\(2\) Smatra se da postoji opasnost za osobne ili druge važne interese
predlagatelja osiguranja ako se mjere osiguranja uzdržavanja određuju u
korist djeteta, osim ako se tražbina odnosi na dio uzdržavanja u
povećanom iznosu u skladu s povećanim mogućnostima pojedinog roditelja.

\(3\) Kad se privremena mjera radi uzdržavanja određuje u parnici radi
utvrđivanja majčinstva ili očinstva, predlagatelj osiguranja treba
učiniti vjerojatnim da je osoba protiv koje se mjera određuje roditelj
djeteta.

Određivanje privremene mjere

Članak 539.

\(1\) U postupcima u kojima se odlučuje o uzdržavanju djeteta sud je
dužan već na pripremnom ročištu ili prvom ročištu za glavnu raspravu,
nakon što strankama omogući da se o tome izjasne, odnosno, ako to
okolnosti slučaja zahtijevaju, i prije toga, neovisno o tome je li se
tuženik o tome mogao izjasniti, rješenjem o privremenoj mjeri naložiti
tuženiku da plaća zakonski minimum uzdržavanja za dijete.

\(2\) Protiv rješenja iz stavka 1. ovoga članka dopuštena je posebna
žalba. Žalba ne odgađa provođenje ovrhe.

Izmjena i ukidanje privremene mjere

Članak 540.

\(1\) Rješenje o privremenoj mjeri radi uzdržavanja djeteta sud može
ukinuti ili izmijeniti tijekom prvostupanjskog postupka ako se izmijene
okolnosti na temelju kojih je privremena mjera donesena.

\(2\) U prvostupanjskoj presudi kojom će prihvatiti zahtjev za
uzdržavanje djeteta sud može odlučiti da žalba protiv te presude u
cijelosti ili djelomice ne zadržava provođenje ovrhe i u tom slučaju
ukinuti rješenje o privremenoj mjeri, odnosno može odlučiti da rješenje
o privremenoj mjeri ostane na snazi do njezine pravomoćnosti.

Privremene mjere u postupku radi prestanka uzdržavanja

Članak 541.

\(1\) U parnici radi prestanka uzdržavanja sud može na prijedlog
tužitelja donijeti privremenu mjeru o zabrani naplate uzdržavanja na
temelju ovršne isprave kojom je ono određeno do pravomoćnog okončanja
spora.

\(2\) Zabrana iz stavka 1. ovoga članka može se odnositi samo na
prisilne naplate pojedinih tražbina za uzdržavanje nastalih nakon dana
podnošenja tužbe, s tim da sud kao dan na koji se odnosi zabrana može
odrediti i koji drugi dan nakon dana podnošenja tužbe.

\(3\) Na temelju privremene mjere iz stavka 1. ovoga članka sud koji
provodi ovrhu određenu radi naplate tražbine za uzdržavanje na temelju
ovršne isprave odgodit će na prijedlog tužitelja ovrhu do pravomoćnog
dovršetka parničnog postupka pokrenutog tužbom radi prestanka
uzdržavanja, odnosno do ukidanja privremene mjere prije toga, i to samo
radi naplate pojedinih tražbina na koje se zabrana iz privremene mjere
odnosi.

Privremene mjere u postupku radi smanjenja uzdržavanja

Članak 542.

\(1\) U parnici radi smanjenja uzdržavanja sud može na prijedlog
tužitelja donijeti privremenu mjeru o zabrani naplate određenog dijela
uzdržavanja na temelju ovršne isprave kojom je ono određeno do
pravomoćnog okončanja spora.

\(2\) Zabrana iz stavka 1. ovoga članka može se odnositi samo na
prisilne naplate pojedinih tražbina za uzdržavanje nastalih nakon dana
podnošenja tužbe, s tim da sud kao dan na koji se odnosi zabrana može
odrediti i koji drugi dan nakon dana podnošenja tužbe.

\(3\) Na temelju privremene mjere iz stavka 1. ovoga članka sud koji
provodi ovrhu određenu radi naplate tražbine za uzdržavanje na temelju
ovršne isprave odgodit će djelomično na prijedlog tužitelja ovrhu do
pravomoćnog dovršetka parničnog postupka pokrenutog tužbom radi
smanjenja uzdržavanja, odnosno do ukidanja privremene mjere prije toga,
i to samo radi naplate dijelova pojedinih tražbina na koje se zabrana iz
privremene mjere odnosi.

Privremene mjere u postupku radi povećanja uzdržavanja

Članak 543.

U parnici radi povećanja uzdržavanja sud može na zahtjev tužitelja
donijeti privremenu mjeru radi plaćanja povećanog iznosa uzdržavanja.

### DEVETI DIO CENTAR ZA POSEBNO SKRBNIŠTVO

Članak 544. (NN
[47/20](https://www.zakon.hr/z/2535/Zakon-o-Centru-za-posebno-skrbni%C5%A1tvo))

Prestao važiti pa vidi [Zakon o Centru za posebno
skrbništvo](https://www.zakon.hr/z/2535/Zakon-o-Centru-za-posebno-skrbni%C5%A1tvo).

Članak 545. (NN
[47/20](https://www.zakon.hr/z/2535/Zakon-o-Centru-za-posebno-skrbni%C5%A1tvo))

Prestao važiti.

Članak 546. (NN
[47/20](https://www.zakon.hr/z/2535/Zakon-o-Centru-za-posebno-skrbni%C5%A1tvo))

Prestao važiti.

Članak 547. (NN
[47/20](https://www.zakon.hr/z/2535/Zakon-o-Centru-za-posebno-skrbni%C5%A1tvo))

Prestao važiti

Članak 548. (NN
[47/20](https://www.zakon.hr/z/2535/Zakon-o-Centru-za-posebno-skrbni%C5%A1tvo))

Prestao važiti.

Članak 549. (NN
[47/20](https://www.zakon.hr/z/2535/Zakon-o-Centru-za-posebno-skrbni%C5%A1tvo))

Prestao važiti.

Članak 550. (NN
[47/20](https://www.zakon.hr/z/2535/Zakon-o-Centru-za-posebno-skrbni%C5%A1tvo))

Prestao važiti.

### DESETI DIO PRIJELAZNE I ZAVRŠNE ODREDBE

Članak 551.

\(1\) Odredbe ovoga Zakona primjenjuju se i na obiteljske odnose koji su
nastali do dana stupanja na snagu ovoga Zakona, ako ovim Zakonom nije
drukčije određeno.

\(2\) Danom stupanja na snagu ovoga Zakona ne mijenjaju se prava i
dužnosti stečena prema prijašnjim propisima.

Članak 552.

\(1\) Postupci pokrenuti do dana stupanja na snagu ovoga Zakona dovršit
će se prema odredbama Obiteljskog zakona (»Narodne novine«, br. 116/03.,
17/04., 136/04., 107/07., 57/11., 61/11., 25/13. i 5/15.).

\(2\) Ako nakon dana stupanja na snagu ovoga Zakona bude poništena ili
ukinuta prvostupanjska odluka iz stavka 1. ovoga članka, na daljnji
postupak primjenjuju se odredbe Obiteljskog zakona (»Narodne novine«,
br. 116/03., 17/04., 136/04., 107/07., 57/11., 61/11., 25/13. i 5/15.).

\(3\) Odluke koje su postale izvršne u upravnom postupku, odnosno
pravomoćne u sudskom postupku na temelju Obiteljskog zakona (»Narodne
novine«, br. 75/14. i 5/15.) do 16. siječnja 2015. provest će se,
odnosno izvršiti u skladu s odredbama ovoga Zakona.

\(4\) Pravne osobe osnovane sukladno odredbama Obiteljskog zakona
(»Narodne novine«, br. 75/14. i 5/15.) nastavljaju s radom sukladno
odredbama ovoga Zakona, a dužne su uskladiti svoje statute s odredbama
ovoga Zakona u roku od tri mjeseca od dana stupanja na snagu ovoga
Zakona.

Članak 553.

Iznimno od članka 552. stavka 1. ovoga Zakona, postupci o imovinskim
odnosima bračnih i izvanbračnih drugova pokrenuti do dana stupanja na
snagu ovoga Zakona dovršit će se prema odredbama zakona po kojem su
pokrenuti osim postupaka pokrenutih od 1. rujna 2014. pa do stupanja na
snagu ovoga Zakona, koji će se dovršiti prema odredbama Obiteljskog
zakona (»Narodne novine«, br. 116/03., 17/04., 136/04., 107/07., 57/11.,
61/11., 25/13. i 5/15.).

Članak 554.

Na utvrđivanje majčinstva djeteta rođenog u razdoblju od 1. rujna 2014.
do 16. siječnja 2015. primjenjuju se odredbe članka 59., članka 383.
stavaka 1. i 2., članka 385. stavaka 1. i 3., članaka 386. i 387.,
članka 388. stavaka 1. i 2. te članaka 389. do 392. ovoga Zakona.

Članak 555.

Iznimno od članka 552. stavka 1. ovoga Zakona, u izvanparničnim
postupcima u kojima do dana stupanja na snagu ovoga Zakona nije donesena
prvostupanjska odluka suda primjenjivat će se odredbe članaka 447. i
448. ovoga Zakona kojima se uređuje revizija i prijedlog za preinaku
odluke.

Članak 556.

Iznimno od članka 552. stavka 1. ovoga Zakona, postupci radi lišenja i
vraćanja poslovne sposobnosti pokrenuti do dana stupanja na snagu ovoga
Zakona dovršit će se prema odredbama članaka od 496. do 503. ovoga
Zakona.

Članak 557.

\(1\) Odluke o lišenju poslovne sposobnosti donesene prema prijašnjim
propisima preispitat će se u izvanparničnom postupku radi vraćanja
poslovne sposobnosti iz članaka 502. i 503. ovoga Zakona u razdoblju
od 1. studenog 2015. do 1. studenog 2020.

\(2\) Hrvatski zavod za socijalni rad prebivališta, odnosno boravišta
štićenika dužan je po službenoj dužnosti pokrenuti postupak iz stavka 1.
ovoga članka. Ministar nadležan za poslove socijalne skrbi propisat će
naputkom rokove Hrvatskim zavodima za socijalni rad za pokretanje
postupaka iz stavka 1. ovoga članka.

\(3\) Sredstva za troškove postupka iz stavka 1. ovoga članka koje je
pokrenuo Hrvatski zavod za socijalni rad sukladno naputku iz stavka 2.
ovoga članka osiguravaju se u državnom proračunu.

Članak 558.

Iznimno od članka 552. stavka 1. ovoga Zakona, postupci radi imenovanja
ili promjene skrbnika pokrenuti prije dana stupanja na snagu ovoga
Zakona dovršit će se prema odredbama ovoga Zakona koji uređuju
imenovanje skrbnika.

Članak 559.

\(1\) Ministar nadležan za poslove pravosuđa donijet će provedbene
propise iz članka 177. stavka 3., članka 367. stavka 2. i članka 516.
stavka 2. ovoga Zakona u roku od tri mjeseca od dana stupanja na snagu
ovoga Zakona.

\(2\) Ministar nadležan za poslove socijalne skrbi donijet će provedbene
propise iz članka 94. stavka 7., članka 107. stavka 3., članka 125.
stavka 5., članka 131. stavka 3., članka 132. stavka 6., članka 204.
stavka 4., članka 205. stavka 3., članka 217. stavka 6., članka 238.
stavka 5., članka 264. stavka 2., članka 280., članka 318. stavka 2.,
članka 324. stavka 4. i stavka 5., članka 341. stavka 5., članka 344.,
članka 360. stavka 7. te članka 557. stavka 2. ovoga Zakona u roku od
tri mjeseca od dana stupanja na snagu ovoga Zakona.

\(3\) Ministar nadležan za poslove uprave donijet će provedbene propise
iz članka 18. stavka 4. i članka 20. stavka 6. ovoga Zakona u roku od
tri mjeseca od dana stupanja na snagu ovoga Zakona.

Članak 560.

\(1\) Do stupanja na snagu provedbenih propisa iz članka 559. ovoga
Zakona, ako nisu u suprotnosti s odredbama ovoga Zakona, ostaju na
snazi:

-- Pravilnik o načinu vođenja očevidnika o osobama lišenih prava na
roditeljsku skrb (»Narodne novine«, br. 77/04.)

-- Pravilnik o načinu vođenja očevidnika i dokumentacije u svezi s
poslovima suda u području braka i odnosa u braku (»Narodne novine«, br.
77/04.)

-- Pravilnik o načinu vođenja očevidnika i dokumentacije u svezi s
poslovima suda u području prava i dužnosti u odnosima roditelja i djece
(»Narodne novine«, br. 77/04.)

-- Pravilnik o načinu vođenja očevidnika sudskih odluka o uzdržavanju i
nagodba sklopljenih u Hrvatskom zavodu za socijalni rad (»Narodne
novine«, br. 32/05.)

-- Pravilnik o obveznom sadržaju obrasca plana o zajedničkoj
roditeljskoj skrbi (»Narodne novine«, br. 106/14.)

-- Pravilnik o provođenju nadzora nad ostvarivanjem osobnih odnosa
djeteta i roditelja (»Narodne novine«, br. 106/14.)

-- Pravilnik o mjerama zaštite osobnih prava i dobrobiti djeteta
(»Narodne novine«, br. 106/14.)

-- Pravilnik o elementima koji se odnose na podobnost i prikladnost za
posvojenje, sadržaju stručnog mišljenja o podobnosti i prikladnosti za
posvojenje, metodama utvrđivanja podobnosti i prikladnosti, sadržaju
izvješća o djetetu, vođenju registra o potencijalnim posvojiteljima te
načinu vođenju registra o posvojenjima (»Narodne novine«, br. 106/14.)

-- Pravilnik o uvjetima koje moraju ispunjavati organizacije civilnog
društva za provođenje programa stručne pripreme za posvojitelje,
obveznom sadržaju i načinu provedbe programa stručne pripreme
potencijalnih posvojitelja te uvjetima stručne osposobljenosti radnika
kao i načinu vođenja dokumentacije u vezi s provedbom stručne pripreme
potencijalnih posvojitelja (»Narodne novine«, br. 106/14).

-- Pravilnik o načinu vođenja očevidnika i spisa predmeta o posvojenju
te sadržaju izvješća o prilagodbi djeteta u posvojiteljskoj obitelji
(»Narodne novine«, br. 106/14.)

-- Pravilnik o sadržaju obrasca mišljenja obiteljskog doktora medicine
osobe lišene poslovne sposobnosti o stanju zdravlja štićenika s obzirom
na razlog lišenja poslovne sposobnosti (»Narodne novine«, br. 106/14.)

-- Pravilnik o visini iznosa i načinu isplate naknade za skrbnika
(»Narodne novine«, br. 5/14)

-- Pravilnik o obveznom savjetovanju (»Narodne novine«, br. 106/14.)

-- Pravilnik o obiteljskoj medijaciji (»Narodne novine«, br. 106/14.)

-- Pravilnik o načinu utvrđivanja mišljenja djeteta (»Narodne novine«,
br. 106/14.)

-- Pravilnik o mjerilima za određivanje iznosa naknade za sklapanje
braka izvan službene prostorije (»Narodne novine«, br. 154/14.)

-- Pravilnik o sadržaju i obliku potvrde za sklapanje braka (»Narodne
novine«, br. 154/14.)

-- Pravilnik o načinu vođenja očevidnika i dokumentacije u svezi s
poslovima Hrvatskog zavoda za socijalni rad u području primjene
obiteljskog zakona o roditeljima i djeci (»Narodne novine«, br. 155/05.
i 81/06.) i

-- Pravilnik o načinu vođenja očevidnika i dokumentacije u svezi s
poslovima Hrvatskog zavoda za socijalni rad u području braka i odnosa u
braku (»Narodne novine«, br. 32/05.).

\(2\) Do stupanja na snagu odluke iz članka 314. stavka 4. ostaje na
snazi Odluka o tablici o prosječnim potrebama maloljetnog djeteta
(»Narodne novine«, br. 106/14.).

Članak 561.

Danom stupanja na snagu ovoga Zakona prestaje važiti Obiteljski zakon
(»Narodne novine«, br. 75/14. i 5/15.).

Članak 562.

Ovaj Zakon objavit će se u »Narodnim novinama«, a stupa na snagu 1.
studenoga 2015.

#### Prijelazne i završne odredbe iz NN 98/19

Članak 3.

Ministar nadležan za socijalnu skrb dužan je uskladiti Pravilnik o
načinu vođenja očevidnika i spisa predmeta osoba pod skrbništvom, načinu
popisa i opisa njihove imovine, podnošenju izvješća i polaganju računa
skrbnika te sadržaju i obliku punomoći i anticipiranih naredbi (»Narodne
novine«, br. 106/14.) s odredbama ovoga Zakona u roku od 30 dana od dana
stupanja na snagu ovoga Zakona.

Članak 4.

Ovaj Zakon objavit će se u »Narodnim novinama«, a stupa na snagu 1.
siječnja 2020.

#### Prijelazne i završne odredbe iz NN 47/20

Članak 35.

Danom stupanja na snagu ovoga Zakona prestaju važiti odredbe članka 544.
do članka 550. Obiteljskog zakona (»Narodne novine«, br. 103/15. i
98/19.).

Članak 36.

Ovaj Zakon stupa na snagu osmoga dana od dana objave u »Narodnim
novinama«.

#### Odluka i Rješenje Ustavnog suda Republike Hrvatske broj: U-I-3941/2015 i dr. od 18. travnja 2023. NN 49/23

**ODLUKU**

I. Pokreće se postupak za ocjenu suglasnosti s Ustavom Obiteljskog
zakona (»Narodne novine« broj 103/15., 98/19. i 47/20.) te se ukidaju:

-- članak 54. stavak 4., članak 58., članak 59., članak 61. stavci 3.,
4. i 5., članak 84. stavak 4., članak 95. stavak 3., članak 98. stavak
2., članak 108. stavak 3. u dijelu koji glasi: »što je ostvarivanje
osobnih odnosa s djetetu bliskim osobama«, članak 124. stavak 2. u
dijelu koji glasi: »ili djetetu bliske osobe«, članak 130. stavak 4.,
članak 160., članak 171. točka 5., članak 190. stavak 1. točka 1. u
dijelu koji glasi »ili svojim ponašanjem pokazuje nezainteresiranost za
dijete«, članak 234. stavak 2., članak 258. točka 5. u dijelu koji
glasi: »različitog ili«, članak 320. stavak 3., članak 360. stavak 3.,
članak 418. stavak 1. u dijelu koji glasi: »ako posumnja«.

II\. Odredbe ili dijelovi odredaba Obiteljskog zakona (»Narodne novine«
broj 103/15., 98/19. i 47/20.) iz točke I. izreke ove odluke prestaju
važiti 31. prosinca 2023.

III\. Ova odluka objavit će se u »Narodnim novinama«.

**i**

**RJEŠENJE**

I. Ne prihvaćaju se prijedlozi za pokretanje postupka za ocjenu
suglasnosti s Ustavom sljedećih odredaba Obiteljskog zakona (»Narodne
novine« broj 103/15., 98/19. i 47/20.):

-- članka 2., članka 3. stavka 2., članka 9., članka 11. stavaka 1., 2.
i 3., članka 14. stavaka 3. i 4., članka 26. stavka 2., članka 32.,
članka 37. stavka 2., članka 43., članka 45., članka 46. stavaka 1., 2.
i 7., članka 49. stavaka 1. i 2., članka 51. točke 2., članka 63.
stavka 1. točke 3. i stavka 2., članka 64. stavaka 1. i 2., članka 65.
stavaka 4. i 5., članka 68. stavka 2., članka 69. stavka 6., članka 71.
točke 3., članka 82., članka 84. stavka 5., članka 85., članka 88.,
članka 90., članka 94., članka 95. stavka 2., članka 100., članka 104.
stavaka 2., 3. i 4., članka 105. stavaka 3., 4. i 5., članka 106.,
članka 107. stavka 1., članka 109., članak 110. stavka 3., članka 111.
stavka 2., članka 114. stavka 1., članka 117. stavaka 2. i 3., članka
119., članka 121. stavka 2., članka 122., članka 123., članka 124.
stavaka 3., 4., 5., 6., 7. i 8., članka 125. stavka 3., članka 126.,
članka 129., članka 134., članka 137. stavka 4., članka 138. stavka 4.,
članka 141. stavka 4., članka 143., članka 152., članka 154., članka
155., članka 157. stavka 1., članka 163., članka 165. stavka 1., članka
166. stavka 5., članka 169., članka 170., članka 171. točaka 2. i 3.,
članka 174. stavka 1., članka 175. stavka 1., članka 176. stavka 1.,
članka 212. stavka 5., članka 224., članka 225. stavka 3., članka 227.,
članka 235. stavka 3., članka 236. stavaka 5. i 7., članka 240., članka
241. stavka 1. točke 3., članka 247. stavaka 3., 4. i 7., članka 278.
stavka 2., članka 279. stavka 1., članka 280., članka 283. stavaka 1. i
2., članka 288. stavka 2., članka 290. stavaka 1., 2., 3. i 4., članka
291. stavka 1., članka 305. stavaka 3. i 4., članka 312., članka 314.
stavka 2., članka 320. stavka 2., članka 321. stavka 4., članka 322.
stavka 1. točke 2., članka 323. stavka 3., članka 325. stavka 1., članka
326., članka 327. stavaka 2. i 3., članaka 331. -- 344., članka 358.,
članka 360. stavka 1., članka 369., članka 373., članka 408. stavka 2.,
članka 416. stavka 2. točke 1., članka 417. stavaka 2. i 3., članka 418.
stavka 1. točke 2. i stavka 2., članka 433. točke 6., članaka 456. --
458., članaka 461. -- 469., članka 478., članka 491. stavka 4., članka
526., članka 534. stavka 3., članka 560., članka 561. i članka 562., kao
i Obiteljskog zakona (»Narodne novine« broj 103/15., 98/19. i 47/20.) u
cijelosti.

II\. Obustavlja se postupak u povodu prijedloga za pokretanje postupka
za ocjenu suglasnosti s Ustavom članaka 544. -- 550. Obiteljskog zakona
(»Narodne novine« broj 103/15., 98/19. i 47/20.).

III\. Ovo rješenje objavit će se u »Narodnim novinama«.

#### Prijelazne i završne odredbe iz NN 156/23

Članak 47.

\(1\) Ministar nadležan za poslove socijalne skrbi će u roku od 60 dana
od dana stupanja na snagu ovoga Zakona s odredbama ovoga Zakona
uskladiti sljedeće pravilnike:

1\. Pravilnik o sadržaju i načinu vođenja Registra obiteljskih
medijatora, uvjetima stručne osposobljenosti obiteljskih medijatora,
prostornim uvjetima i načinu provođenja obiteljske medijacije (»Narodne
novine«, br. 29/21.)

2\. Pravilnik o obveznom savjetovanju (»Narodne novine«, br. 123/15.)

3\. Pravilnik o načinu pribavljanja mišljenja djeteta (»Narodne novine«,
br. 123/15.).

\(2\) Ministar nadležan za poslove socijalne skrbi će u roku od 90 dana
od dana stupanja na snagu ovoga Zakona donijeti pravilnik iz članka 58.d
stavka 4., koji je dodan člankom 3. ovoga Zakona.

\(3\) Ministar nadležan za poslove pravosuđa će u roku od 90 dana od
dana stupanja na snagu ovoga Zakona donijeti pravilnik iz članka 501.
stavka 4., koji je dodan člankom 43. ovoga Zakona.

Članak 48.

Ovaj Zakon objavit će se u »Narodnim novinama«, a stupa na snagu 31.
prosinca 2023.
