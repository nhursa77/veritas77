**ZAKON O BESPLATNOJ PRAVNOJ POMOĆI**

**I. OPĆE ODREDBE**

Sadržaj Zakona

Članak 1.

\(1\) Ovim se Zakonom uređuje svrha, korisnici i vrste besplatne pravne
pomoći (u daljnjem tekstu: pravna pomoć), pružatelji pravne pomoći,
uvjeti, postupak za ostvarivanje pravne pomoći, prekogranično
ostvarivanje pravne pomoći, financiranje pravne pomoći i nadzor nad
provedbom ovoga Zakona.

\(2\) Ovaj Zakon se ne primjenjuje ako je pravna pomoć osigurana na
temelju posebnih propisa.

Članak 2.

Ovim se Zakonom u pravni poredak Republike Hrvatske prenosi Direktiva
Vijeća 2003/8/EZ, od 27. siječnja 2003. o unapređenju pristupa pravosuđu
u prekograničnim sporovima utvrđivanjem minimalnih zajedničkih pravila o
pravnoj pomoći u takvim sporovima (SL L 26, 31. 1. 2003.).

Svrha pravne pomoći

Članak 3.

Svrha pravne pomoći u smislu ovoga Zakona je ostvarenje jednakosti svih
pred zakonom, osiguranje građanima Republike Hrvatske i drugim osobama u
skladu s odredbama ovoga Zakona djelotvorno ostvarenje pravne zaštite te
pristupa sudu i drugim javnopravnim tijelima pod jednakim uvjetima.

Značenje pojedinih izraza

Članak 4. (NN 98/19)

U smislu ovoga Zakona pojedini izrazi imaju sljedeća značenja:

1. Korisnik pravne pomoći je fizička osoba koja koristi ovim Zakonom
propisanu vrstu pravne pomoći.

2. Opća pravna informacija je oblik primarne pravne pomoći koji sadrži
opću i načelnu uputu o pravnom uređenju pojedinog područja.

3. Pravni savjet je cjelovita uputa o načinu i mogućnostima rješavanja
ostvarenja i/ili zaštite određenog prava korisnika.

4. Oslobođenje od plaćanja troškova sudskog postupka obuhvaća
oslobođenje od polaganja predujma troškova svjedoka, tumača, vještaka,
uviđaja i sudskih oglasa.

5. Pružatelj pravne pomoći je upravno tijelo, ovlaštena udruga, visoko
učilište i odvjetnik koji u skladu s ovim Zakonom pružaju pravnu pomoć.

6. Upravno tijelo je upravno tijelo županije odnosno Grada Zagreba u
čijem je djelokrugu obavljanje povjerenih poslova državne uprave koji se
odnose na pružanje pravne pomoći.

7. Ovlaštena udruga je udruga upisana u Registar pružatelja primarne
pravne pomoći.

8. Pravna klinika je organizacijska jedinica visokog učilišta koje
izvodi sveučilišni studij u znanstvenom području prava koja u skladu sa
svojim općim aktima pruža primarnu pravnu pomoć.

9. Projekt je plan aktivnosti ovlaštene udruge ili visokog učilišta
usmjeren na ostvarenje svrhe pravne pomoći.

10. Članovi kućanstva su bračni ili izvanbračni drug, djeca i ostali
srodnici u pravoj i pobočnoj liniji, srodnici po tazbini i druge osobe
neovisno o stupnju i vrsti srodstva, a koje žive u istom stambenom
prostoru s podnositeljem zahtjeva za pravnu pomoć, zajednički snose
troškove i zadovoljavaju potrebe zajedničkog života. Članom kućanstva
smatra se i dijete koje ne živi u istom stambenom prostoru s
podnositeljem zahtjeva, a nalazi se na redovitom školovanju, do kraja
propisanog redovitog školovanja, a najkasnije do navršene 26. godine
života.

11. Imovina podnositelja zahtjeva su sve pokretnine, nekretnine,
imovinska prava, iznos gotovine u domaćoj i stranoj valuti, štednja,
odnosno novčana sredstva na osobnim računima ili štednim knjižicama,
darovi, vrijednosni papiri, dionice, poslovni udjeli i ostala imovina u
tuzemstvu i u inozemstvu podnositelja zahtjeva i članova njegovog
kućanstva.

12. Ukupni prihod je ukupni iznos dohotka i drugih primitaka koji se ne
smatraju dohotkom, na koje se ne plaća porez na dohodak, kao i ostali
neoporezivi primici, podnositelja zahtjeva i članova njegovog kućanstva,
ostvaren u tuzemstvu i u inozemstvu sukladno propisima o oporezivanju
dohotka, a umanjen za iznos uplaćenog poreza i prireza.

13. Imovno stanje podnositelja zahtjeva su ukupni prihodi i imovina
podnositelja zahtjeva i članova njegovog kućanstva.

14. Dio nekretnine nužan za ostvarenje osnovnih životnih potreba je
stambeni prostor kojim se zadovoljavaju osnovne stambene potrebe
sukladno propisu kojim je uređena djelatnost socijalne skrbi.

15. Proračunska osnovica je osnovica za obračun naknada i primanja na
temelju posebnih propisa utvrđena propisom kojim se uređuje izvršavanje
državnog proračuna.

Korisnici pravne pomoći

Članak 5.

Korisnici pravne pomoći u smislu ovoga Zakona su:

-- hrvatski državljani

-- dijete koje nema hrvatsko državljanstvo i zatečeno je u Republici
Hrvatskoj bez pratnje odrasle osobe odgovorne prema zakonu

-- stranci na privremenom boravku pod uvjetom uzajamnosti i stranci na
stalnom boravku

-- stranci pod privremenom zaštitom

-- stranci koji nezakonito borave i stranci na kratkotrajnom boravku u
postupcima donošenja rješenja o protjerivanju ili rješenja o povratku

-- tražitelji azila, azilanti i stranci pod supsidijarnom zaštitom te
članovi njihovih obitelji koji zakonito borave u Republici Hrvatskoj, u
postupcima u kojima im pravna pomoć nije osigurana posebnim zakonom.

Pružatelji pravne pomoći

Članak 6. (NN 98/19)

\(1\) Primarnu pravnu pomoć pružaju upravna tijela, ovlaštene udruge i
pravne klinike.

\(2\) Upravna tijela su ovlaštena u pružanju primarne pravne pomoći
davati opće pravne informacije, pravne savjete i sastavljati podneske.

\(3\) Sekundarnu pravnu pomoć iz članka 12. stavka 1. ovoga Zakona
pružaju odvjetnici.

Obveze pružatelja pravne pomoći

Članak 7. (NN 98/19)

\(1\) Pružatelji pravne pomoći dužni su pružati pravnu pomoć savjesno, u
skladu s pravilima struke i korištenjem najviših standarda u pružanju
pravne pomoći.

\(2\) Pružatelji pravne pomoći ne smiju odbiti pružiti pravnu pomoć, ako
ovim Zakonom nije drukčije određeno.

\(3\) Pružatelji primarne pravne pomoći mogu odbiti pružiti pravnu pomoć
izvan opsega određenog u odobrenom projektu.

\(4\) Pravni savjet i sastavljanje podneska ne može pružiti službenik
upravnog tijela ako je u istoj stvari odlučivao o zahtjevu za
odobravanje sekundarne pravne pomoći.

\(5\) Odvjetnik će odbiti pružiti pravnu pomoć odobrenu u skladu s
odredbama ovoga Zakona:

a\) ako je on ili koji drugi odvjetnik koji je radio ili radi u istom
uredu u istoj stvari ili stvari koja je s njome pravno povezana zastupao
protivnu stranku ili obje stranke, dao im pravni savjet ili od njih
primio uputu

b\) ako je u istoj stvari ili stvari koja je s njome pravno povezana
radio kao odvjetnički vježbenik kod odvjetnika koji je zastupao protivnu
stranku

c\) ako je u istoj stvari ili stvari koja je s njome pravno povezana
radio kao sudac, državni odvjetnik ili kao službena osoba u upravnom ili
drugom postupku

d\) ako mu je Hrvatska odvjetnička komora odobrila pružanje
specijalizirane pravne pomoći, a riječ je o predmetu koji ne pripada
njegovoj priznatoj specijalnosti.

\(6\) U slučajevima iz stavka 5. ovoga članka odvjetnik je dužan bez
odgode obavijestiti nadležno upravno tijelo.

\(7\) Korisnik pravne pomoći može o odbijanju pružanja pravne pomoći
obavijestiti ministarstvo nadležno za poslove pravosuđa (u daljnjem
tekstu: Ministarstvo).

\(8\) Ako je pravnu pomoć odbio pružiti odvjetnik, Ministarstvo će o
tome bez odgode izvijestiti Hrvatsku odvjetničku komoru i zatražiti
obavijest o poduzetim mjerama i radnjama.

\(9\) Neosnovano odbijanje pružanja pravne pomoći smatrat će se u smislu
ovoga Zakona nesavjesnim pružanjem pravne pomoći.

\(10\) Pružatelji pravne pomoći dužni su čuvati kao tajnu sve podatke
koje su doznali od korisnika.

\(11\) Pružatelji pravne pomoći mogu pružati pravnu pomoć izvan
pretpostavki propisanih odredbama ovoga Zakona, ali bez prava na
sredstva za pružanje pravne pomoći osigurana u državnom proračunu.

Vrste pravne pomoći

Članak 8.

Vrste pravne pomoći su primarna pravna pomoć i sekundarna pravna pomoć.

**II. PRIMARNA PRAVNA POMOĆ**

Oblici primarne pravne pomoći

Članak 9.

Primarna pravna pomoć obuhvaća:

a\) opću pravnu informaciju

b\) pravni savjet

c\) sastavljanje podnesaka pred javnopravnim tijelima, Europskim sudom
za ljudska prava i međunarodnim organizacijama u skladu s međunarodnim
ugovorima i pravilima o radu tih tijela

d\) zastupanje u postupcima pred javnopravnim tijelima

e\) pravnu pomoć u izvansudskom mirnom rješenju spora.

Pretpostavke za ostvarivanje primarne pravne pomoći

Članak 10.

Primarna pravna pomoć može se pružiti u svakoj pravnoj stvari:

a\) ako podnositelj zahtjeva sam ne raspolaže dovoljnim znanjem i
sposobnošću da svoje pravo ostvari

b\) ako podnositelju zahtjeva pravna pomoć nije osigurana na temelju
posebnih propisa

c\) ako podneseni zahtjev nije očito neosnovan i

d\) ako su materijalne prilike podnositelja zahtjeva takve da bi
plaćanje stručne pravne pomoći moglo ugroziti uzdržavanje podnositelja
zahtjeva i članova kućanstva.

Postupak za ostvarivanje primarne pravne pomoći

Članak 11.

\(1\) Postupak za ostvarivanje primarne pravne pomoći pokreće se
izravnim obraćanjem pružatelju primarne pravne pomoći.

\(2\) Primarna pravna pomoć pruža se ako su ispunjene pretpostavke iz
članka 10. ovoga Zakona.

**III. SEKUNDARNA PRAVNA POMOĆ**

Oblici sekundarne pravne pomoći

Članak 12.

\(1\) Sekundarna pravna pomoć obuhvaća:

a\) pravni savjet

b\) sastavljanje podnesaka u postupku zaštite prava radnika pred
poslodavcem

c\) sastavljanje podnesaka u sudskim postupcima

d\) zastupanje u sudskim postupcima

e\) pravnu pomoć u mirnom rješenju spora.

\(2\) Sekundarna pravna pomoć obuhvaća i:

a\) oslobođenje od plaćanja troškova sudskog postupka

b\) oslobođenje od plaćanja sudskih pristojbi.

Pretpostavke za ostvarivanje sekundarne pravne pomoći

Članak 13.

\(1\) Sekundarna pravna pomoć iz članka 12. stavka 1. ovoga Zakona može
se odobriti:

a\) ako se radi o složenijem postupku određenom u stavku 2. ovoga članka

b\) ako se podnositelj zahtjeva nema sposobnosti sam zastupati

c\) ako su materijalne prilike podnositelja zahtjeva takve da bi
plaćanje potrebne stručne pravne pomoći moglo ugroziti uzdržavanje
podnositelja zahtjeva i članova kućanstva, u skladu s posebnim
pretpostavkama određenim u članku 14. ovoga Zakona

d\) ako se ne radi o obijesnom parničenju

e\) ako u posljednjih šest mjeseci od dana podnošenja zahtjeva nije
odbijen zahtjev podnositelja zbog namjernog davanja netočnih podataka i

f\) ako podnositelju zahtjeva pravna pomoć nije osigurana na temelju
posebnih propisa.

\(2\) S obzirom na vrstu postupka, sekundarna pravna pomoć iz članka 12.
stavka 1. ovog Zakona može se odobriti u sljedećim postupcima:

a\) u svezi sa stvarnim pravima, osim zemljišnoknjižnih postupaka

b\) iz radnih odnosa

c\) iz obiteljskih odnosa, osim u postupcima sporazumnog razvoda braka u
kojima bračni drugovi nemaju maloljetnu zajedničku ili posvojenu djecu
ili djecu nad kojom ostvaruju roditeljsku skrb nakon punoljetnosti

d\) ovršnim postupcima i postupcima osiguranja kada je riječ o prisilnom
ostvarenju ili osiguranju tražbine koja proizlazi iz postupka za koji se
prema odredbama ovoga Zakona može odobriti pravna pomoć

e\) mirnog rješenja spora

f\) iznimno, u svim ostalim upravnim i građanskim sudskim postupcima
kada takva potreba proizlazi iz konkretnih životnih okolnosti
podnositelja zahtjeva i članova kućanstva, a u skladu s temeljnom svrhom
ovoga Zakona.

\(3\) Oslobođenje od plaćanja troškova sudskog postupka može se odobriti
u postupcima iz stavka 2. ovog članka, ako su materijalne prilike
podnositelja zahtjeva takve da bi plaćanje predujma troškova postupka
moglo ugroziti uzdržavanje podnositelja zahtjeva i članova kućanstva, u
skladu s posebnim pretpostavkama određenim u članku 14. ovoga Zakona.
Pri donošenju odluke osobito će se voditi računa o visini troškova
sudskog postupka u kojem se traži oslobođenje.

\(4\) Oslobođenje od plaćanja sudskih pristojbi može se odobriti u svim
sudskim postupcima ako su materijalne prilike podnositelja zahtjeva
takve da bi plaćanje sudskih pristojbi moglo ugroziti uzdržavanje
podnositelja zahtjeva i članova kućanstva, u skladu s posebnim
pretpostavkama određenim u članku 14. ovoga Zakona. Pri donošenju odluke
osobito će se voditi računa o visini sudskih pristojbi u postupku u
kojem se traži oslobođenje.

\(5\) Smatrat će se da se radi o obijesnom parničenju:

-- ako su očekivanja podnositelja zahtjeva očito nerazmjerna sa stvarnom
situacijom

-- ako je razvidno da podnositelj zahtjeva zlorabi mogućnost podnošenja
zahtjeva za pravnu pomoć

-- ako su očekivanja podnositelja zahtjeva u očitoj suprotnosti s
konačnim ishodima u sličnim predmetima ili

-- ako su očekivanja podnositelja zahtjeva u suprotnosti s prisilnim
propisima i moralom društva.

Imovno stanje podnositelja zahtjeva

Članak 14.

\(1\) Sekundarna pravna pomoć odobrit će se:

a\) ako ukupni prihodi podnositelja i članova kućanstva mjesečno ne
prelaze po članu kućanstva iznos proračunske osnovice i

b\) ako ukupna vrijednost imovine u vlasništvu podnositelja zahtjeva i
članova kućanstva ne prelazi iznos od 60 proračunskih osnovica.

\(2\) Pravna pomoć odobrit će se ako nisu ispunjene pretpostavke iz
stavka 1. ovoga članka:

-- ako podnositelj zahtjeva iz objektivnih razloga ne može raspolagati
ukupnim prihodima i imovinom i

-- ako dio ukupnih prihoda i imovine kojim podnositelj zahtjeva može
raspolagati ne prelazi iznose iz stavka 1. ovoga članka.

\(3\) Objektivnim razlozima smatrat će se osobito postojanje izvanrednih
troškova liječenja podnositelja zahtjeva ili članova kućanstva koji nisu
obuhvaćeni zdravstvenim osiguranjem, troškovi ortopedskih pomagala,
rehabilitacije i drugih usluga koje osobama s invaliditetom nisu
osigurani zdravstvenim osiguranjem, troškovi obrazovanja za djecu s
teškoćama u razvoju, ostali troškovi nastali kao posljedica više sile
(požar, potres, poplava i slično) i vlasništvo imovine koja se ne može
unovčiti ili je njezino unovčenje teško provedivo.

\(4\) Pri odobravanju pravne pomoći, imovno stanje podnositelja zahtjeva
utvrđuje se za dvanaest mjeseci prije početka mjeseca u kojem se zahtjev
podnosi.

\(5\) Ukupni prihodi podnositelja zahtjeva i članova njegovog kućanstva,
koji su ostvareni u razdoblju od dvanaest mjeseci prije početka mjeseca
u kojem se zahtjev podnosi, obračunat će se u razmjernim dijelovima
(1/12).

Članak 15.

\(1\) Sekundarna pravna pomoć odobrit će se bez utvrđivanja imovnog
stanja ako je podnositelj zahtjeva:

a\) dijete u postupku radi ostvarivanja prava na uzdržavanje

b\) žrtva kaznenog djela nasilja u postupku radi ostvarivanja prava na
naknadu štete koja je počinjenjem kaznenog djela prouzročena

c\) osoba koja je korisnik pomoći za uzdržavanje u skladu s posebnim
propisima kojima je uređeno ostvarivanje prava iz sustava socijalne
skrbi ili

d\) osoba kojoj je korisnik prava na opskrbninu prema Zakonu o pravima
hrvatskih branitelja iz Domovinskog rata i članova njihovih obitelji i
Zakonu o zaštiti vojnih i civilnih invalida rata.

\(2\) Pri utvrđivanju imovnog stanja ne uzimaju se u obzir:

-- ukupni prihodi i imovina počinitelja nasilja u obitelji ako je
podnositelj zahtjeva žrtva toga nasilja

-- ukupni prihodi i imovina članova kućanstva koji sudjeluju u postupku
kao protivnici podnositelja zahtjeva ili je njihov interes u suprotnosti
s interesom podnositelja zahtjeva

-- dio nekretnine u kojoj živi podnositelj zahtjeva nužan za ostvarenje
osnovnih životnih potreba podnositelja zahtjeva i članova kućanstva, ako
je u njegovom vlasništvu ili u vlasništvu članova kućanstva

-- vrijednost dijela nekretnine koja služi za obavljanje poslovne
djelatnosti nužnog za osiguranje minimalnih uvjeta za uzdržavanje
podnositelja zahtjeva i članova kućanstva

-- predmeti izuzeti od ovrhe na temelju općeg propisa kojim se uređuje
ovršni postupak

-- potpore zbog zbrinjavanja ratnih invalida i članova obitelji smrtno
stradalih zatočenih ili nestalih hrvatskih branitelja iz Domovinskoga
rata

-- doplatak za djecu i novčani primici za opremu novorođenog djeteta

-- potpore zbog uništenja i oštećenja imovine zbog elementarnih nepogoda

-- potpore zbog uništenja i oštećenja imovine zbog ratnih događaja

-- potpore za slučaj smrti radnika, potpore u slučaju smrti člana
kućanstva radnika i potpore zbog neprekidnog bolovanja radnika, na koje
se ne plaća porez na dohodak do iznosa propisanih poreznim propisom.

Postupak za ostvarivanje sekundarne pravne pomoći

Članak 16. (NN 98/19)

\(1\) Postupak za odobravanje sekundarne pravne pomoći pokreće se
podnošenjem zahtjeva nadležnom upravnom tijelu.

\(2\) Zahtjev se podnosi na propisanom obrascu, čiji je sastavni dio
suglasnost podnositelja zahtjeva i članova kućanstva o dopuštenju uvida
u sve podatke o ukupnim prihodima i imovini, u kojem će podnositelj
zahtjeva potvrditi da su podaci koje je dao točni i potpuni.

\(3\) Ministar nadležan za poslove pravosuđa (u daljnjem tekstu:
ministar) će pravilnikom propisati sadržaj i oblik zahtjeva iz stavka 2.
ovoga članka.

\(4\) Nadležno upravno tijelo je upravno tijelo na području čije
teritorijalne nadležnosti podnositelj zahtjeva ima prebivalište ili
boravište. Kada se radi o hrvatskim državljanima koji nemaju
prebivalište u Republici Hrvatskoj i strancima, nadležno upravno tijelo
je upravno tijelo na području čije teritorijalne nadležnosti je sjedište
suda pred kojim podnositelj zahtjeva pokreće postupak.

\(5\) Na zahtjev i rješenje ne plaćaju se upravne pristojbe.

Članak 17. (NN 98/19)

\(1\) O zahtjevu upravno tijelo odlučuje rješenjem.

\(2\) Upravno tijelo je dužno odlučiti o zahtjevu u roku od 15 dana od
dana podnošenja urednog zahtjeva.

\(3\) Ako bi podnositelj zahtjeva zbog isteka roka izgubio pravo na
poduzimanje radnje za koju je podnio zahtjev, upravno tijelo je dužno
odlučiti o zahtjevu i u roku kraćem od roka iz stavka 2. ovoga članka, a
koji podnositelju zahtjeva omogućava pravodobno poduzimanje radnje za
koju je podnio zahtjev.

\(4\) Podnositelj zahtjeva, odnosno korisnik pravne pomoći može protiv
rješenja upravnog tijela izjaviti žalbu u roku od 15 dana od dana
dostave rješenja, ako ovim Zakonom nije drukčije određeno.

\(5\) Žalba protiv dijela rješenja kojim nije odobrena pravna pomoć u
punom opsegu ne odgađa korištenje odobrenog opsega pravne pomoći.

\(6\) O žalbi odlučuje Ministarstvo najkasnije u roku od osam dana od
dana primitka uredne žalbe.

\(7\) Protiv rješenja Ministarstva može se pokrenuti upravni spor.

Članak 18. (NN 98/19)

\(1\) Upravno tijelo je ovlašteno od nadležnih tijela i pravnih osoba
zahtijevati podatke iz Jedinstvenog registra računa, podatke iz
središnjeg depozitorija i središnjeg registra, podatke koji su posebnim
zakonom određeni kao bankovna tajna i druge podatke o imovini
podnositelja zahtjeva i članova kućanstva.

\(2\) Nadležna tijela i pravne osobe koje vode registre, upisnike o
stvarima i pravima, odnosno raspolažu podacima iz stavka 1. ovoga članka
dužni su upravnom tijelu dostaviti podatke bez odgode, a najkasnije u
roku od tri dana od dana primitka zahtjeva.

Opseg pružanja sekundarne pravne pomoći

Članak 19. (NN 98/19)

\(1\) Odobravanje pravne pomoći odnosi se na potpuno ili djelomično
osiguravanje plaćanja troškova pravne pomoći.

\(2\) Odobrena pravna pomoć može biti ograničena samo iz razloga koji su
propisani ovim Zakonom.

\(3\) Pravna pomoć odobrava se u punom opsegu:

a\) ako je podnositelj zahtjeva korisnik pomoći za uzdržavanje u skladu
s posebnim propisima kojima je uređeno ostvarivanje prava iz sustava
socijalne skrbi, odnosno pravo na opskrbninu prema Zakonu o pravima
hrvatskih branitelja iz Domovinskog rata i članova njihovih obitelji i
Zakonu o zaštiti vojnih i civilnih invalida rata

b\) ako ukupni prihodi podnositelja zahtjeva i članova kućanstva iznose
50% ili manje po članu kućanstva mjesečnog iznosa proračunske osnovice.

\(4\) Svako povećanje iznosa iz stavka 3. točke b) ovoga članka za
svakih sljedećih 10% ima za posljedicu smanjenje opsega pravne pomoći za
10%, ali ne ispod 50% utvrđenog iznosa troškova utvrđenih za pravnu
pomoć.

\(5\) Ako je pravna pomoć odobrena u smanjenom opsegu, razliku do punog
iznosa nagrade i naknade troškova za rad odvjetnika nadoknađuje korisnik
u preostalom razmjeru prema vrijednosti poduzete radnje utvrđene Tarifom
o nagradama i naknadi troškova za rad odvjetnika.

\(6\) Odredba stavka 5. ovoga članka na odgovarajući način primjenjuje
se za nagrade i naknade troškova vještaka i tumača.

\(7\) Na međusobne odnose između korisnika pravne pomoći i odvjetnika te
na prava i obveze korisnika pravne pomoći kao stranke u postupku i
odvjetnika kao punomoćnika u postupku primjenjuju se odredbe posebnih
propisa kojima se uređuje odvjetnička služba te drugih propisa, ako ovim
Zakonom nije drukčije propisano.

\(8\) Oslobođenje od plaćanja sudskih pristojbi djeluje od dana kada je
upravnom tijelu podnesen zahtjev za odobravanje pravne pomoći i važi za
sve podneske i radnje za koje je nastala obveza plaćanja sudskih
pristojbi toga dana ili kasnije.

Oblik i sadržaj rješenja

Članak 20. (NN 98/19)

\(1\) Rješenje o odobravanju pravne pomoći obuhvaća pravo na korištenje
pojedinih ili svih oblika sekundarne pravne pomoći za postupak određene
vrste i stupnja.

\(2\) Rješenje iz stavka 1. ovoga članka korisnik će dostaviti
odvjetniku određenom u rješenju.

\(3\) Odvjetnika za pružanje pravne pomoći upravno tijelo određuje prema
redoslijedu navedenom u popisu Hrvatske odvjetničke komore sastavljenom
za područje jedinica područne (regionalne) samouprave.

\(4\) Iznimno od odredbe stavka 3. ovoga članaka upravno tijelo će
odrediti drugog odvjetnika uz njegovu prethodnu suglasnost priloženu uz
zahtjev za odobravanje pravne pomoći.

\(5\) Rješenje iz stavka 1. ovoga članka kojim je korisnik oslobođen
plaćanja troškova vještaka ili tumača, sud će vještaku ili tumaču
dostaviti zajedno s pisanim pozivom.

\(6\) Rješenje o odobravanju pravne pomoći donosi se na propisanom
obrascu.

\(7\) Ministar će pravilnikom propisati oblik i sadržaj obrasca iz
stavka 6. ovoga članka.

Članak 21.

\(1\) Podnositelj zahtjeva dužan je u podnesku, odnosno prilikom
poduzimanja druge radnje u postupku pred sudom obavijestiti sud o
podnesenom zahtjevu za oslobođenje od plaćanja sudskih pristojbi, a
rješenje kojim je oslobođen od plaćanja sudskih pristojbi dostavit će
najkasnije u roku od šest mjeseci od dana podnošenja podneska, odnosno
poduzimanja druge radnje u postupku pred sudom.

\(2\) Ako podnositelj zahtjeva ne postupi u skladu s odredbom iz
stavka 1. ovoga članka, sud će provesti postupak radi naplate neplaćene
sudske pristojbe prema odredbama zakona koji uređuje plaćanje sudskih
pristojbi.

\(3\) U slučaju iz stavka 2. ovoga članka zastara prava na naplatu
sudske pristojbe počinje teći istekom godine u kojoj je podnositelj
zahtjeva bio dužan dostaviti rješenje.

Ukidanje rješenja

Članak 22. (NN 98/19)

\(1\) Ako se tijekom postupka imovno stanje korisnika i članova
kućanstva poveća u opsegu u kojem bi da su postojali u trenutku
podnošenja zahtjeva utjecali na pravo podnositelja zahtjeva na
ostvarenje i opseg pravne pomoći, nadležno upravno tijelo ukinut će u
cijelosti ili djelomično rješenje o odobravanju pravne pomoći.

\(2\) Korisnik pravne pomoći dužan je izvijestiti upravno tijelo o
povećanju imovnog stanja iz stavka 1. ovoga članka u roku od osam dana
od dana kada je za njih saznao.

\(3\) Ako korisnik pravne pomoći ne postupi prema odredbi stavka 2.
ovoga članka, a upravno tijelo utvrdi povećanje imovnog stanja, na
odgovarajući način primijenit će se odredbe članka 25. ovoga Zakona.

Uvjeti i postupak povrata troškova

Članak 23.

\(1\) Troškovi sudskog postupka, sudske pristojbe i troškovi postupka s
osnove nagrade i naknade stvarnih izdataka za rad odvjetnika kao
punomoćnika u postupku čine troškove postupka pred sudom.

\(2\) Ako korisnik pravne pomoći uspije u sporu, ima pravo na naknadu
troškova postupka s osnove nagrade i naknade stvarnih izdataka za rad
odvjetnika prema Tarifi o nagradama i naknadi troškova za rad
odvjetnika.

\(3\) Ako korisnik pravne pomoći izgubi spor, odnosno ne uspije u
postupku za koji mu je odobrena pravna pomoć, nije dužan vratiti plaćene
troškove pravne pomoći.

Članak 24. (NN 98/19)

\(1\) Korisnik pravne pomoći dužan je troškove pravne pomoći isplaćene
prema obračunu troškova vratiti u državni proračun:

-- ako mu je u postupku odmjereno pravo na naknadu troškova postupka
pred sudom

-- ako mu je u postupku u kojem je pružena pravna pomoć sudskom odlukom
ili nagodbom povećano imovno stanje u opsegu u kojem ne bi ispunjavao
pretpostavke za odobravanje pravne pomoći.

\(2\) Korisnik pravne pomoći dužan je u roku od 15 dana od dana primitka
naknade troškova postupka, odnosno povećanja imovnog stanja ispuniti
svoju obvezu iz stavka 1. ovoga članka. Ako korisnik pravne pomoći ne
ispuni svoju obvezu u propisanom roku, upravno tijelo će po službenoj
dužnosti donijeti rješenje kojim će mu naložiti ispunjenje obveze
plaćanja u roku od 15 dana.

\(3\) Ako odvjetnik primi dosuđene troškove postupka od protivne stranke
prije isplate troškova pravne pomoći, dužan je o tome bez odgađanja
obavijestiti nadležno upravno tijelo. U tom slučaju Ministarstvo neće
isplatiti troškove pravne pomoći.

\(4\) Odredba stavka 2. ovoga članka na odgovarajući način se
primjenjuje i na odvjetnika koji nakon isplate troškova pravne pomoći
prema obračunu primi dosuđene troškove postupka od protivne stranke.

Članak 25. (NN 98/19)

\(1\) Ako su korisniku isplaćena sredstva za troškove pravne pomoći za
koju nisu bile ispunjene pretpostavke propisane ovim Zakonom ili je
njihovo postojanje naknadno prestalo, korisnik je dužan vratiti u
državni proračun iznos troškova i zatezne kamate na taj iznos.

\(2\) Način i vrijeme povrata iznosa troškova pravne pomoći odredit će
upravno tijelo rješenjem.

\(3\) Upravno tijelo može na prijedlog korisnika pravne pomoći sklopiti
nagodbu o načinu povrata iznosa troškova pravne pomoći ako postoje
razlozi utemeljeni na imovnom stanju korisnika pravne pomoći. Sklopljena
nagodba predstavlja ovršnu ispravu.

**IV. ODOBRAVANJE PRAVNE POMOĆI U PREKOGRANIČNOM SPORU**

Članak 26.

\(1\) Prekogranični spor u smislu ovoga Zakona je spor u kojem
podnositelj zahtjeva za odobravanje pravne pomoći ima prebivalište ili
boravište u državi članici Europske unije, a koja nije država članica u
kojoj postupa sud, odnosno u kojoj treba izvršiti sudsku odluku.

\(2\) Pravna pomoć u prekograničnom sporu odobrava se u građanskim i
trgovačkim stvarima, postupcima mirenja, izvansudskim nagodbama,
izvršenju javnih isprava i pravnom savjetovanju u tim postupcima.
Odredbe o pravnoj pomoći u prekograničnom sporu ne primjenjuju se u
poreznim, carinskim i drugim upravnim postupcima.

\(3\) Postojanje prekograničnog spora utvrđuje se prema vremenu
podnošenja zahtjeva.

\(4\) Odredbe o prekograničnom sporu ne primjenjuju se u odnosu na
Kraljevinu Dansku.

Članak 27.

\(1\) Podnositelju zahtjeva za odobravanje pravne pomoći u
prekograničnom sporu odobrit će se pravna pomoć ako ispunjava
pretpostavke utvrđene ovim Zakonom.

\(2\) Iznimno od odredbe stavka 1. ovoga članka, pravna pomoć može se
odobriti podnositelju zahtjeva koji ne ispunjava pretpostavke za
odobravanje pravne pomoći utvrđene ovim Zakonom, ako dokaže da nije
sposoban platiti troškove postupka zbog razlike u troškovima života
između države članice u kojoj ima prebivalište ili boravište i troškova
života u Republici Hrvatskoj.

\(3\) U postupku odobravanja pravne pomoći u prekograničnom sporu ne
plaćaju se pristojbe.

Članak 28.

\(1\) Podnositelj zahtjeva koji ima prebivalište ili boravište u državi
članici Europske unije, a zahtijeva pravnu pomoć u prekograničnom sporu
pred sudom u Republici Hrvatskoj, ostvaruje pravo na pravnu pomoć u
skladu s ovim Zakonom. Za utvrđivanje prebivališta ili boravišta
mjerodavno je pravo države u kojoj stranka ima prebivalište ili
boravište.

\(2\) Podnositelj zahtjeva iz stavka 1. ovoga članka ili nadležno tijelo
države članice u kojoj ima prebivalište ili boravište (tijelo za
slanje), zahtjev za pravnu pomoć u Republici Hrvatskoj podnosi
Ministarstvu (tijelo za primanje).

\(3\) Obrasci i priložene isprave moraju se dostaviti u prijevodu na
hrvatski jezik. U protivnom će se zahtjev odbaciti.

\(4\) Ako spor u kojem podnositelj zahtijeva odobravanje pravne pomoći
nije prekogranični spor ili ako podnositelj zahtjeva nema pravo na
pravnu pomoć u prekograničnom sporu, Ministarstvo će rješenjem odbiti
zahtjev.

\(5\) Protiv rješenja Ministarstva žalba nije dopuštena, ali se može
pokrenuti upravni spor.

Članak 29. (NN 98/19)

\(1\) Uredno podnesen zahtjev Ministarstvo će proslijediti upravnom
tijelu radi donošenja odluke o zahtjevu. Rješenje o zahtjevu za
odobravanje pravne pomoći dostavlja se podnositelju zahtjeva putem
Ministarstva.

\(2\) Protiv rješenja upravnog tijela može se izjaviti žalba
Ministarstvu u roku od 30 dana od dana dostave rješenja.

\(3\) Ministarstvo je dužno odlučiti o žalbi u roku od 30 dana od dana
njezinog primitka.

Članak 30.

Pravna pomoć odobrena u državi članici Europske unije u kojoj sud
postupa obuhvaća sljedeće troškove, izravno povezane s prekograničnim
sporovima:

a\) tumačenje

b\) prevođenje isprava koje zahtijeva sud ili nadležno tijelo, a
korisnik pravne pomoći je podnosi, jer su potrebni za rješavanje
predmeta

c\) putne troškove koje snosi podnositelj zahtjeva, ako sud ili zakon
države članice Europske unije zahtijeva osobnu nazočnost osoba zaduženih
za predstavljanje slučaja podnositelja zahtjeva pred sudom, a sud odluči
da se te osobe ne mogu saslušati na drugi, sudu prihvatljiv način.

Članak 31. (NN 98/19)

\(1\) Podnositelj zahtjeva koji ima prebivalište ili boravište u
Republici Hrvatskoj, a koji traži pravnu pomoć u prekograničnom sporu
pred sudom druge države, članice Europske unije, zahtjev podnosi
upravnom tijelu prema mjestu svog prebivališta ili boravišta.

\(2\) Upravno tijelo će zahtjev proslijediti Ministarstvu u roku od osam
dana od primitka zahtjeva.

\(3\) Ministarstvo će zahtjev i priložene isprave prevesti na službeni
jezik ili jedan od službenih jezika države članice Europske unije i
nadležnoga tijela za primanje, te ih proslijediti nadležnom tijelu
države članice Europske unije u kojoj sud postupa ili u kojoj se
zahtijeva izvršenje sudske odluke (tijelo za primanje) u roku od 15 dana
od primitka zahtjeva. Ako pravna pomoć ne bude odobrena, podnositelj
zahtjeva dužan je nadoknaditi troškove prevođenja.

\(4\) Ako se pravna pomoć zahtjeva za spor koji nije prekogranični spor
ili ako podnositelj zahtjeva nema pravo na pravnu pomoć u prekograničnom
sporu, Ministarstvo će rješenjem odbiti zahtjev.

\(5\) Protiv rješenja Ministarstva žalba nije dopuštena, ali se može
pokrenuti upravni spor.

\(6\) Neovisno o stavku 1. ovoga članka, podnositelj zahtjeva može
zahtjev podnijeti neposredno tijelu koje je nadležno za primanje
zahtjeva u državi članici Europske unije u kojoj postupa sud ili u kojoj
treba izvršiti sudsku odluku.

Članak 32.

Ako podnositelj zahtjeva ima prebivalište ili boravište u Republici
Hrvatskoj, pravna pomoć osigurat će se za namirenje:

a\) troškova povezanih uz pomoć lokalnog odvjetnika ili druge osobe koja
je na temelju zakona ovlaštena za pravno savjetovanje, a koji su nastali
u državi članici Europske unije u kojoj sud postupa do trenutka primanja
zahtjeva za pravnu pomoć, u skladu s odredbama Direktive iz članka 33.
ovoga Zakona

b\) prijevoda zahtjeva i potrebnih pripadajućih isprava koji se
dostavljaju tijelima te države.

Članak 33.

Zahtjevi iz članaka 28. i 29. ovoga Zakona podnose se na obrascima
propisanim Odlukom Komisije 2004/844/EZ, od 9. studenoga 2004., o
utvrđivanju oblika zahtjeva za pravnu pomoć prema Direktivi 2003/8/EZ o
poboljšanju pristupa sudu u prekograničnim sporovima uspostavom
minimalnih zajedničkih pravila, koja se odnose na pravnu pomoć u takvim
sporovima (SL L 365, 10. 12. 2004.) te Odlukom Komisije 2005/630/EK, od
26. kolovoza 2005., o utvrđivanju obrasca za prijenos zahtjeva za pravnu
pomoć prema Direktivi 2003/8/EZ o poboljšanju pristupa sudu u
prekograničnim sporovima uspostavom minimalnih zajedničkih pravila, koja
se odnose na pravnu pomoć u takvim sporovima (SL L 225, 31. 8. 2005.).

**V. REGISTAR PRUŽATELJA PRIMARNE PRAVNE POMOĆI**

Članak 34.

\(1\) Registar pružatelja primarne pravne pomoći (u daljnjem tekstu:
Registar) vodi Ministarstvo.

\(2\) Ministar će pravilnikom propisati oblik, sadržaj i način vođenja
Registra.

\(3\) Zahtjevu za upis u Registar udruge prilažu:

-- dokaz o osiguranoj suradnji s osobom koja ima završen diplomski
studij prava, položen državni stručni ili pravosudni ispit i najmanje
dvije godine radnog staža u struci, odnosno znanstveno zvanje

-- dokaz o uplati osiguranja od odgovornosti za štetu nanesenu stranci
pružanjem primarne pravne pomoći u visini od 50% osiguranja propisanog
Zakonom o odvjetništvu.

\(4\) Zahtjevu za upis u Registar visoka učilišta prilažu akt o
osnivanju pravne klinike.

\(5\) Ministarstvo će odbiti zahtjev za upis u Registar, ako su
djelatnosti podnositelja zahtjeva za upis u suprotnosti sa svrhom pravne
pomoći u smislu ovoga Zakona.

\(6\) U postupku upisa u Registar, na odgovarajući način primjenjuju se
odredbe Zakona o udrugama.

\(7\) Ministarstvo će brisati iz Registra pružatelja primarne pravne
pomoći:

-- ako mu tri godine po redu nije odobren projekt

-- ako se donese rješenje o zabrani pružanja pravne pomoći

-- ako postupa protivno odredbama ovoga Zakona.

\(8\) Protiv rješenja iz stavaka 5. i 7. ovoga članka žalba nije
dopuštena, ali se može pokrenuti upravni spor.

**VI. FINANCIRANJE PRAVNE POMOĆI**

Članak 35.

\(1\) Sredstva za organiziranje i pružanje pravne pomoći osiguravaju se
u državnom proračunu. Sredstva za pružanje pravne pomoći mogu se
osigurati i iz sredstava tijela jedinica lokalne i područne (regionalne)
samouprave te donacija i drugih prihoda u skladu sa zakonom.

\(2\) Neutrošena sredstva odobrena u državnom proračunu za pružanje
pravne pomoći vraćaju se u državni proračun.

Članak 36.

\(1\) Sredstva za pružanje pravne pomoći ovlaštenim udrugama i visokim
učilištima za rad pravnih klinika odobravaju se na temelju odobrenog
projekta.

\(2\) Natječaj za prihvaćanje projekta raspisuje Ministarstvo do kraja
siječnja tekuće godine, u okviru sredstava koja se za tu svrhu osigurana
u državnom proračunu.

\(3\) Sredstva za financiranje projekata dodjeljuju se i opravdavaju
uzimajući u obzir materijalne troškove pružatelja primarne pravne
pomoći, društvenu korisnost pružene pravne pomoći, područja obuhvaćena
pružanjem pravne pomoći, broj korisnika i broj slučajeva pružanja pravne
pomoći.

\(4\) Pobliže kriterije za vrednovanje projekta i isprave koje se
prilažu uz projekt propisat će pravilnikom ministar.

\(5\) Ministar odlukom dodjeljuje financijska sredstva radi financiranja
projekata ovlaštenih udruga i visokih učilišta.

\(6\) O sredstvima odobrenima za projekt pružanja primarne pravne pomoći
ovlaštene udruge i visoka učilišta moraju najkasnije u roku od 30 dana
od završetka odobrenog projekta podnijeti godišnje izvješće uz koje se
obvezno prilažu propisane isprave o utrošku sredstava.

Članak 37.

\(1\) Iznosi naknade za pružanje sekundarne pravne pomoći određuju se za
pojedine oblike pravne pomoći iz članka 12. ovoga Zakona.

\(2\) Vrijednost iznosa naknade za rad odvjetnika, vještaka i tumača
određuje se uredbom Vlade Republike Hrvatske, na prijedlog Ministarstva,
u okviru sredstava osiguranih u državnom proračunu.

\(3\) Uredba iz stavka 2. ovoga članka donosi se najkasnije u roku od
mjesec dana od dana stupanja na snagu zakona kojim se uređuje
izvršavanje državnog proračuna za pojedinu proračunsku godinu.

Članak 38. (NN 98/19)

\(1\) Sredstva iz proračuna za pružanje sekundarne pravne pomoći
isplaćuju se odvjetnicima, na temelju obračuna troškova u skladu s
rješenjem o odobravanju pravne pomoći.

\(2\) Sredstva iz proračuna isplaćuju se svjedocima, vještacima i
tumačima nakon pravomoćnosti odluke o odmjeravanju troškova.

\(3\) Upravna tijela svakog mjeseca dostavljaju Ministarstvu obračun
troškova s pripadajućom dokumentacijom.

\(4\) Ministarstvo daje suglasnost na obračun troškova. Nalog za
plaćanje na temelju obračuna troškova i pravomoćnih odluka o
odmjeravanju troškova daje Ministarstvo u okviru osiguranih sredstava u
tekućem mjesecu. U slučaju nedostatka osiguranih sredstava u tekućem
mjesecu, nalog za plaćanje dat će se u sljedećem mjesecu prema
redoslijedu podnesenih obračuna troškova, odnosno dostavljenih
pravomoćnih odluka o odmjeravanju troškova.

Članak 39. (NN 98/19)

\(1\) Nakon pružene pravne pomoći iz članka 12. stavka 1. točaka a), b)
i e) ovoga Zakona odvjetnik je dužan dostaviti upravnom tijelu račun i
obračun troškova pružene pravne pomoći.

\(2\) Nakon pravomoćnog okončanja postupka u kojem je pružena pravna
pomoć iz članka 12. stavka 1. točaka c) i d) ovoga Zakona odvjetnik je
dužan dostaviti upravnom tijelu pravomoćnu odluku, račun i obračun
troškova pružene pravne pomoći.

\(3\) Nakon pravomoćnosti odluke o odmjeravanju troškova svjedoka,
vještaka i tumača, svjedok je dužan dostaviti upravnom tijelu pravomoćnu
odluku, a vještak i tumač i račun i obračun troškova za obavljene
radnje.

\(4\) Ako odvjetnik ne postupi u skladu s odredbama stavaka 1. i 2.
ovoga članka u roku od 30 dana od dana pružene pravne pomoći, smatrat će
se da pravna pomoć nije pružena.

\(5\) Rok za dostavu zahtjeva za isplatu iz stavka 4. ovoga članka
primjenjivat će se na odgovarajući način i na svjedoke, vještake i
tumače.

**VII. NADZOR**

Upravni nadzor

Članak 40.

Upravni nadzor nad provedbom ovoga Zakona obavlja Ministarstvo.

Stručni nadzor

Članak 41. (NN 98/19)

\(1\) Nadzor nad savjesnim i stručnim pružanjem pravne pomoći obavlja po
službenoj dužnosti sud ili drugo tijelo pred kojim se vodi postupak u
kojem stranka ostvaruje pravo na pravnu pomoć.

\(2\) Iznimno od stavka 1. ovoga članka, nadzor nad radom pružatelja
primarne pravne pomoći obavlja neposredno i Ministarstvo koje će
najmanje jednom u dvije godine obaviti nadzor nad pružanjem pravne
pomoći od strane pružatelja primarne pravne pomoći.

\(3\) Kad tijelo pred kojim se vodi postupak utvrdi da je pravna pomoć
pružena nesavjesno ili nestručno, sastavit će o tome bilješku u spisu i
upozorit će na tu okolnost pružatelja pravne pomoći, korisnika pravne
pomoći, upravno tijelo i Ministarstvo.

\(4\) Ministarstvo će o nestručnom ili nesavjesnom pružanju pravne
pomoći obavijestiti:

-- Hrvatsku odvjetničku komoru, ako je pravnu pomoć pružao odvjetnik

-- ministarstvo nadležno za poslove uprave, ako je pravnu pomoć pružalo
upravno tijelo

-- visoko učilište, ako je pravnu pomoć pružala pravna klinika.

\(5\) Tijela iz stavka 4. ovoga članka dužna su u roku od 30 dana
obavijestiti Ministarstvo o provedenim radnjama.

\(6\) Ako je pravnu pomoć pružala ovlaštena udruga, Ministarstvo će
preispitati ovlast za pružanje pravne pomoći i o tome unijeti zabilješku
u Registar. U slučaju višekratnog ponavljanja slučajeva nesavjesnog ili
nestručnog pružanja pravne pomoći od strane ovlaštenih udruga, donijet
će rješenje o zabrani pružanja pravne pomoći.

\(7\) Protiv rješenja Ministarstva žalba nije dopuštena, ali se može
pokrenuti upravni spor.

Članak 42. (NN 98/19)

\(1\) Korisnik pravne pomoći koji je upozoren o nestručnom ili
nesavjesnom pružanju pravne pomoći odvjetnika ima pravo zahtijevati od
upravnog tijela određivanje drugog odvjetnika. Odvjetnik ima pravo
obračunati troškove do određivanja drugog odvjetnika, osim za pravnu
radnju koja je neposredno prethodila zahtjevu korisnika za određivanje
drugog odvjetnika.

\(2\) Ako korisnik pravne pomoći odustane od korištenja pravne pomoći,
dužan je o tome obavijestiti upravno tijelo.

**VIII. PROVEDBA ZAKONA**

Praćenje provedbe Zakona i izvješćivanje

Članak 43.

Provedbu ovoga Zakona prati Ministarstvo.

Članak 44.

\(1\) Ovlaštene udruge, visoka učilišta i uredi kao pružatelji primarne
pravne pomoći dužni su, najkasnije do 31. siječnja, podnijeti
Ministarstvu godišnje izvješće o postupcima za ostvarivanje pravne
pomoći. Podnesena izvješća ispituje i prihvaća Ministarstvo.

\(2\) Ministar će pravilnikom propisati oblik i sadržaj izvješća iz
stavka 1. ovoga članka.

Članak 45.

Ministarstvo će svake godine najkasnije do 1. ožujka podnijeti Vladi
Republike Hrvatske izvješće o ostvarivanju prava na pravnu pomoć i
utrošenim sredstvima u prethodnoj godini.

Članak 46.

Vlada Republike Hrvatske svake će godine najkasnije do 30. travnja
podnijeti Hrvatskome saboru izvješće o ostvarivanju prava na pravnu
pomoć.

Povjerenstvo za pravnu pomoć

Članak 47.

Radi praćenja sustava pravne pomoći osniva se Povjerenstvo za pravnu
pomoć (u daljnjem tekstu: Povjerenstvo) kao savjetodavno tijelo
Ministarstva.

Članak 48.

Povjerenstvo prati i analizira stanje u odobravanju i korištenju pravne
pomoći prema odredbama ovoga Zakona, razmatra prijedlog godišnjeg
izvješća o ostvarivanju prava na pravnu pomoć i utrošku sredstava
Ministarstva, daje mišljenja na projekte ovlaštenih udruga i pravnih
klinika, razmatra godišnja izvješća ovlaštenih udruga i pravnih klinika
te daje prijedloge i mišljenje za unapređivanje sustava pravne pomoći.

Članak 49.

\(1\) Povjerenstvo ima sedam članova koje čine: dva predstavnika
Ministarstva, po jedan predstavnik ministarstva nadležnog za financije,
ministarstva nadležnog za sustav državne uprave, Hrvatske odvjetničke
komore, jedan predstavnik pravnih fakulteta te jedan predstavnik
ovlaštenih udruga.

\(2\) Odluku o imenovanju članova Povjerenstva donosi ministar na
prijedlog tijela i pravnih osoba iz stavka 1. ovoga članka.

\(3\) Mandat Povjerenstva traje dvije godine. Povjerenstvo može započeti
s radom kada su imenovani svi članovi Povjerenstva.

\(4\) Povjerenstvom predsjeda član Povjerenstva imenovan kao predstavnik
Ministarstva.

\(5\) Stručne i administrativne poslove za pripremu rada Povjerenstva
obavlja Ministarstvo.

Članak 50.

\(1\) Izbor člana Povjerenstva u ime ovlaštenih udruga provest će se
tako da će ovlaštene udruge natpolovičnom većinom glasova ovlaštenih
udruga, u roku od 90 dana od dana dostave poziva ministra nadležnog za
poslove pravosuđa za predlaganje članova, predložiti svojeg predstavnika
iz redova ovlaštenih udruga.

\(2\) U slučaju da u roku i na način iz stavka 1. ovoga članka
predstavnik ne bude predložen natpolovičnom većinom glasova ovlaštenih
udruga, članom Povjerenstva smatrat će se osoba ovlaštena za zastupanje
one ovlaštene udruge koja je u prethodnoj godini pružila pravnu pomoć u
najvećem broju slučajeva ili druga osoba iz ovlaštene udruge koju ta
ovlaštena udruga odredi.

\(3\) Odredbe stavaka 1. i 2. ovoga članka primjenjivat će se na
odgovarajući način i na izbor člana Povjerenstva pravnih fakulteta.

**IX. PRIJELAZNE I ZAVRŠNE ODREDBE**

Članak 51.

Vlada Republike Hrvatske će uskladiti unutarnje ustrojstvo ureda državne
uprave u županijama s odredbama ovoga Zakona u roku od tri mjeseca od
dana njegovog stupanja na snagu.

Članak 52.

\(1\) Ministar će donijeti u roku od 60 dana od dana stupanja na snagu
ovoga Zakona pravilnik iz članka 16. stavka 3., članka 20. stavka 7.,
članka 34. stavka 2., članka 36. stavka 4. te članka 44. stavka 2. ovoga
Zakona.

\(2\) Do stupanja na snagu pravilnika iz stavka 1. ovoga članka ostaju
na snazi pravilnici doneseni na temelju Zakona o besplatnoj pravnoj
pomoći (»Narodne novine«, br. 62/08., 44/11. i 81/11.) i to:

-- Pravilnik o načinu vođenja registra udruga ovlaštenih za pružanje
besplatne pravne pomoći (»Narodne novine«, br. 93/08.)

-- Pravilnik o obrascu zahtjeva za odobravanje pravne pomoći, obrascu
rješenja o odobravanju korištenja pravne pomoći i evidenciji izdanih
rješenja o odobravanju korištenja pravne pomoći (»Narodne novine«, br.
148/11.) i

-- Pravilnik o kriterijima za vrednovanje projekata udruga ovlaštenih za
pružanje primarne pravne pomoći i pravnih klinika te o načinu
izvještavanja o izvršenju projekata (»Narodne novine«, br. 148/11.).

Članak 53.

\(1\) Postupci za odobravanje pravne pomoći pokrenuti prije stupanja na
snagu ovoga Zakona dovršit će se prema odredbama Zakona o besplatnoj
pravnoj pomoći (»Narodne novine«, br. 62/.08., 44/11. i 81/11.).

\(2\) Mandat Povjerenstva za pravnu pomoć osnovanog u skladu s odredbama
Zakona o besplatnoj pravnoj pomoći (»Narodne novine«, br. 62/08., 44/11.
i 81/11.) traje do donošenja odluke o osnivanju Povjerenstva za pravnu
pomoć u skladu s odredbama ovoga Zakona, ali ne duže od dvije godine od
dana kada je osnovano.

Članak 54.

Stupanjem na snagu ovoga Zakona prestaje važiti Zakon o besplatnoj
pravnoj pomoći (»Narodne novine«, br. 62/08., 44/11. i 81/11.).

Članak 55.

Ovaj Zakon objavit će se u »Narodnim novinama«, a stupa na snagu 1.
siječnja 2014.

**Prijelazne i završne odredbe iz NN 98/19**

Članak 19.

Ministar nadležan za poslove pravosuđa uskladit će Pravilnik o obrascu
zahtjeva i rješenja o odobravanju korištenja pravne pomoći (»Narodne
novine«, br. 64/14. i 20/16.) i Pravilnik o načinu vođenja registra
pružatelja primarne pravne pomoći (»Narodne novine«, br. 64/14.) s
odredbama ovoga Zakona u roku od dva mjeseca od dana njegova stupanja na
snagu.

Članak 20.

Ovaj Zakon objavit će se u »Narodnim novinama«, a stupa na snagu 1.
siječnja 2020.
