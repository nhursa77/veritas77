ZAKON O SIGURNOSNO-OBAVJEŠTAJNOM SUSTAVU

REPUBLIKE HRVATSKE

[I. TEMELJNE ODREDBE [2](#i.-temeljne-odredbe)](#i.-temeljne-odredbe)

[II. VIJEĆE ZA NACIONALNU SIGURNOST, SAVJET ZA KOORDINACIJU
SIGURNOSNO\--OBAVJEŠTAJNIH AGENCIJA, URED VIJEĆA ZA NACIONALNU
SIGURNOST, ZAVOD ZA SIGURNOST INFORMACIJSKIH SUSTAVA,
OPERATIVNO-TEHNIČKI CENTAR ZA NADZOR TELEKOMUNIKACIJA
[2](#ii.-vijeće-za-nacionalnu-sigurnost-savjet-za-koordinaciju-sigurnosno--obavještajnih-agencija-ured-vijeća-za-nacionalnu-sigurnost-zavod-za-sigurnost-informacijskih-sustava-operativno-tehnički-centar-za-nadzor-telekomunikacija)](#ii.-vijeće-za-nacionalnu-sigurnost-savjet-za-koordinaciju-sigurnosno--obavještajnih-agencija-ured-vijeća-za-nacionalnu-sigurnost-zavod-za-sigurnost-informacijskih-sustava-operativno-tehnički-centar-za-nadzor-telekomunikacija)

[III. SIGURNOSNO-OBAVJEŠTAJNE AGENCIJE
[7](#iii.-sigurnosno-obavještajne-agencije)](#iii.-sigurnosno-obavještajne-agencije)

[IV. POSLOVI I OVLASTI SIGURNOSNO-OBAVJEŠTAJNIH AGENCIJA
[8](#iv.-poslovi-i-ovlasti-sigurnosno-obavještajnih-agencija)](#iv.-poslovi-i-ovlasti-sigurnosno-obavještajnih-agencija)

[V. SURADNJA SIGURNOSNO-OBAVJEŠTAJNIH AGENCIJA
[13](#v.-suradnja-sigurnosno-obavještajnih-agencija)](#v.-suradnja-sigurnosno-obavještajnih-agencija)

[VI. USTROJSTVO I UPRAVLJANJE SIGURNOSNO-OBAVJEŠTAJNIM AGENCIJAMA
[14](#vi.-ustrojstvo-i-upravljanje-sigurnosno-obavještajnim-agencijama)](#vi.-ustrojstvo-i-upravljanje-sigurnosno-obavještajnim-agencijama)

[VII. POLOŽAJ, PRAVA, OBVEZE I ODGOVORNOSTI TE NAČIN UTVRĐIVANJA PLAĆA
DUŽNOSNIKA i ZAPOSLENIKA SIGURNOSNO-OBAVJEŠTAJNIH AGENCIJA, UREDA VIJEĆA
ZA NACIONALNU SIGURNOST, ZAVODA ZA SIGURNOST INFORMACIJSKIH SUSTAVA I
OPERATIVNO\--TEHNIČKOG CENTRA ZA NADZOR TELEKOMUNIKACIJA
[16](#vii.-položaj-prava-obveze-i-odgovornosti-te-način-utvrđivanja-plaća-dužnosnika-i-zaposlenika-sigurnosno-obavještajnih-agencija-ureda-vijeća-za-nacionalnu-sigurnost-zavoda-za-sigurnost-informacijskih-sustava-i-operativno--tehničkog-centra-za-nadzor-telekomunikacija)](#vii.-položaj-prava-obveze-i-odgovornosti-te-način-utvrđivanja-plaća-dužnosnika-i-zaposlenika-sigurnosno-obavještajnih-agencija-ureda-vijeća-za-nacionalnu-sigurnost-zavoda-za-sigurnost-informacijskih-sustava-i-operativno--tehničkog-centra-za-nadzor-telekomunikacija)

[VIII. NADZOR NAD SIGURNOSNO-OBAVJEŠTAJNIM AGENCIJAMA
[22](#viii.-nadzor-nad-sigurnosno-obavještajnim-agencijama)](#viii.-nadzor-nad-sigurnosno-obavještajnim-agencijama)

[IX. SREDSTVA ZA RAD SIGURNOSNO-OBAVJEŠTAJNIH AGENCIJA, UREDA VIJEĆA ZA
NACIONALNU SIGURNOST, ZAVODA ZA SIGURNOST INFORMACIJSKIH SUSTAVA I
OPERATIVNO-TEHNIČKOG CENTRA ZA NADZOR TELEKOMUNIKACIJA
[24](#ix.-sredstva-za-rad-sigurnosno-obavještajnih-agencija-ureda-vijeća-za-nacionalnu-sigurnost-zavoda-za-sigurnost-informacijskih-sustava-i-operativno-tehničkog-centra-za-nadzor-telekomunikacija)](#ix.-sredstva-za-rad-sigurnosno-obavještajnih-agencija-ureda-vijeća-za-nacionalnu-sigurnost-zavoda-za-sigurnost-informacijskih-sustava-i-operativno-tehničkog-centra-za-nadzor-telekomunikacija)

[X. PRIJELAZNE I ZAVRŠNE ODREDBE
[24](#x.-prijelazne-i-završne-odredbe)](#x.-prijelazne-i-završne-odredbe)

**ZAKON O SIGURNOSNO-OBAVJEŠTAJNOM SUSTAVU**

**REPUBLIKE HRVATSKE**

### I. TEMELJNE ODREDBE

Članak 1.

\(1\) Ovim se Zakonom, radi sustavnog prikupljanja, analize, obrade i
ocjene podataka koji su od značaja za nacionalnu sigurnost, u cilju
otkrivanja i sprječavanja radnji pojedinaca ili skupina koje su
usmjerene: protiv opstojnosti, neovisnosti, jedinstvenosti i
suvereniteta Republike Hrvatske, nasilnom rušenju ustroja državne
vlasti, ugrožavanju Ustavom Republike Hrvatske i zakonima utvrđenih
ljudskih prava i temeljnih sloboda te osnova gospodarskog sustava
Republike Hrvatske i koji su nužni za donošenje odluka značajnih za
ostvarivanje nacionalnih interesa u području nacionalne sigurnosti,
osnivaju sigurnosno-obavještajne agencije:

-- Sigurnosno-obavještajna agencija (u daljnjem tekstu: SOA),

-- Vojna sigurnosno-obavještajna agencija (u daljnjem tekstu: VSOA).

\(2\) Za poslove ostvarivanja suradnje između Predsjednika Republike
Hrvatske (u daljnjem tekstu: Predsjednik Republike) i Vlade Republike
Hrvatske (u daljnjem tekstu: Vlada) u usmjeravanju rada
sigurnosno-obavještajnih agencija nadležno je Vijeće za nacionalnu
sigurnost, a za operativno usklađivanje rada sigurnosno-obavještajnih
agencija Savjet za koordinaciju sigurnosno-obavještajnih agencija.

Članak 2.

\(1\) Sigurnosno-obavještajne agencije poslove iz svog djelokruga
provode na temelju: Strategije nacionalne sigurnosti, Strategije obrane,
Godišnjih smjernica za rad sigurnosno-obavještajnih agencija, zakona,
zahtjeva zakonom određenih državnih tijela, odnosno zahtjeva korisnika
rezultata rada sigurnosno-obavještajnih agencija.

\(2\) Poslove iz svog djelokruga sigurnosno-obavještajne agencije
obavljaju u skladu s Ustavom Republike Hrvatske, zakonima i drugim
propisima.

\(3\) Rad sigurnosno-obavještajnih agencija nadziru Hrvatski sabor,
Predsjednik Republike, Vlada, Ured Vijeća za nacionalnu sigurnost (u
daljnjem tekstu: UVNS) i Vijeće za građanski nadzor
sigurnosno-obavještajnih agencija.

### II. VIJEĆE ZA NACIONALNU SIGURNOST, SAVJET ZA KOORDINACIJU SIGURNOSNO\--OBAVJEŠTAJNIH AGENCIJA, URED VIJEĆA ZA NACIONALNU SIGURNOST, ZAVOD ZA SIGURNOST INFORMACIJSKIH SUSTAVA, OPERATIVNO-TEHNIČKI CENTAR ZA NADZOR TELEKOMUNIKACIJA

Vijeće za nacionalnu sigurnost

Članak 3.

\(1\) Vijeće za nacionalnu sigurnost:

-- razmatra i procjenjuje obavještajne i sigurnosne prijetnje i rizike,
razmatra pitanja iz djelokruga ministarstava i drugih državnih tijela
koja se odnose na nacionalnu sigurnost te donosi smjernice i zaključke o
načinima zaštite i ostvarivanja interesa nacionalne sigurnosti,

-- razmatra pitanja iz djelokruga rada sigurnosno-obavještajnih agencija
i načine ostvarivanja suradnje Predsjednika Republike i Vlade u
usmjeravanju rada sigurnosno-obavještajnih agencija te odobrava suradnju
agencija s odgovarajućim službama drugih zemalja,

-- utvrđuje Godišnje smjernice za rad sigurnosno-obavještajnih agencija
i druge odluke kojima Predsjednik Republike i Vlada usmjeravaju rad
sigurnosno-obavještajnih agencija i drugih tijela
sigurnosno-obavještajnog sustava,

-- utvrđuje mjere koje poduzimaju Predsjednik Republike i Vlada u svezi
s rezultatima nadzora nad radom sigurnosno-obavještajnih agencija i
drugih tijela sigurnosno-obavještajnog sustava,

-- utvrđuje prijedlog sredstava za rad sigurnosno-obavještajnih agencija
i drugih tijela sigurnosno-obavještajnog sustava koja se osiguravaju u
državnom proračunu,

-- razmatra i druga pitanja u vezi s radom i upravljanjem
sigurnosno-obavještajnih agencija i drugih tijela
sigurnosno-obavještajnog sustava.

\(2\) Pod tijelima sigurnosno-obavještajnog sustava misli se na državna
tijela koja u smislu ovoga Zakona sudjeluju u zaštiti nacionalne
sigurnosti Republike Hrvatske.

Članak 4.

\(1\) Vijeće za nacionalnu sigurnost čine: Predsjednik Republike,
predsjednik Vlade, član Vlade zadužen za nacionalnu sigurnost, ministar
nadležan za poslove obrane, ministar nadležan za unutarnje poslove,
ministar nadležan za vanjske poslove, ministar nadležan za pravosuđe,
savjetnik Predsjednika Republike za nacionalnu sigurnost, načelnik
Glavnog stožera Oružanih snaga Republike Hrvatske (u daljnjem tekstu:
Oružane snage), ravnatelj SOA-e, ravnatelj VSOA-e i predstojnik UVNS-a.

\(2\) U radu Vijeća za nacionalnu sigurnost sudjeluje predsjednik
Hrvatskoga sabora.

\(3\) Sjednicu Vijeća za nacionalnu sigurnost zajednički sazivaju i
pitanja o kojima će se raspravljati i odlučivati zajednički utvrđuju
Predsjednik Republike i predsjednik Vlade. Sjednicom Vijeća za
nacionalnu sigurnost predsjeda Predsjednik Republike, a odluke Vijeća za
nacionalnu sigurnost supotpisuju Predsjednik Republike i predsjednik
Vlade.

\(4\) U doba ratnog stanja i stanja neposredne ugroženosti opstojnosti,
neovisnosti, jedinstvenosti i teritorijalne cjelovitosti Republike
Hrvatske u radu Vijeća za nacionalnu sigurnost sudjeluju predsjednik
odbora Hrvatskoga sabora nadležnog za nacionalnu sigurnost, ministar
nadležan za financije i ministar nadležan za gospodarstvo.

\(5\) Kada Vijeće za nacionalnu sigurnost raspravlja o stanju nacionalne
sigurnosti u Republici Hrvatskoj, osobito stanju nacionalne sigurnosti u
području obrane i unutarnje politike te u području zaštite ljudskih
prava i temeljnih sloboda, u slučajevima velikih prirodnih nepogoda i
tehnoloških katastrofa te kada raspravlja o prijedlogu Strategije
nacionalne sigurnosti, može na svoje sjednice pozivati i druge osobe.

\(6\) Vijeće za nacionalnu sigurnost pitanja značajna za svoj rad
uređuje poslovnikom.

Savjet za koordinaciju sigurnosno-obavještajnih agencija

Članak 5.

\(1\) Savjet za koordinaciju sigurnosno-obavještajnih agencija provodi
odluke Predsjednika Republike i Vlade o usmjeravanju rada
sigurnosno-obavještajnih agencija, razrađuje odluke Vijeća za nacionalnu
sigurnost koje se odnose na rad sigurnosno-obavještajnih agencija i
drugih tijela sigurnosno-obavještajnog sustava, operativno usklađuje rad
sigurnosno-obavještajnih agencija i drugih tijela
sigurnosno-obavještajnog sustava, donosi mišljenja o suradnji s
odgovarajućim službama drugih zemalja, daje prijedloge Vijeću za
nacionalnu sigurnost i poduzima druge mjere za učinkovitost i
unapređivanje rada sigurnosno-obavještajnih agencija.

\(2\) Savjet za koordinaciju sigurnosno-obavještajnih agencija čine član
Vlade zadužen za nacionalnu sigurnost, kao predsjednik Savjeta za
koordinaciju sigurnosno-obavještajnih agencija, savjetnik Predsjednika
Republike za nacionalnu sigurnost, kao zamjenik predsjednika, ravnatelji
sigurnosno-obavještajnih agencija i predstojnik UVNS-a. Sjednice Savjeta
za koordinaciju sigurnosno-obavještajnih agencija sazivaju i pitanja o
kojima će se raspravljati i odlučivati zajednički utvrđuju predsjednik
Savjeta za koordinaciju sigurnosno-obavještajnih agencija i zamjenik
predsjednika. Sjednicom Savjeta za koordinaciju sigurnosno-obavještajnih
agencija predsjeda predsjednik Savjeta za koordinaciju
sigurnosno-obavještajnih agencija, a odluke Savjeta supotpisuju
predsjednik Savjeta za koordinaciju sigurnosno-obavještajnih agencija i
zamjenik predsjednika. Pitanja o kojima će se raspravljati mogu
predložiti i ravnatelji sigurnosno-obavještajnih agencija i predstojnik
UVNS-a.

\(3\) Na sjednici Savjeta za koordinaciju sigurnosno-obavještajnih
agencija po potrebi i pozivu predsjednika Savjeta za koordinaciju
sigurnosno-obavještajnih agencija sudjeluju i druge osobe, a osobito;
Glavni državni odvjetnik, ravnatelj USKOK-a¸ ravnatelj Policije,
ravnatelj Carine, ravnatelj Financijske policije, ravnatelj Ureda za
sprječavanje pranja novca, predstavnik Ministarstva vanjskih poslova
zadužen za poslove sigurnosti, ravnatelj Uprave za zaštitu i spašavanje
te čelnici drugih odgovarajućih inspekcijskih i nadzornih tijela.

\(4\) Sjednice Savjeta za koordinaciju sigurnosno-obavještajnih agencija
sazivaju se najmanje jednom mjesečno, a mogu se sazvati i po potrebi,
odnosno na prijedlog stalnih članova Savjeta za koordinaciju
sigurnosno-obavještajnih agencija iz stavka 2. ovoga članka.

\(5\) Savjet za koordinaciju sigurnosno-obavještajnih agencija pitanja
značajna za svoj rad uređuje poslovnikom.

Ured Vijeća za nacionalnu sigurnost

Članak 6.

\(1\) UVNS obavlja stručne i administrativne poslove za Vijeće za
nacionalnu sigurnost i Savjet za koordinaciju sigurnosno-obavještajnih
agencija, obavlja poslove koji Vijeću za nacionalnu sigurnost
omogućavaju analizu izvješća sigurnosno-obavještajnih agencija i ocjenu
postizanja ciljeva rada sigurnosno-obavještajnih agencija, ocjenu
provođenja odluka Predsjednika Republike i Vlade u usmjeravanju rada
sigurnosno-obavještajnih agencija te poslove koji Predsjedniku Republike
i Vladi omogućavaju nadzor nad radom sigurnosno-obavještajnih agencija.

\(2\) UVNS objedinjava dostavljena izvješća i informacije
sigurnosno-obavještajnih agencija, izrađuje periodična izvješća po
područjima sigurnosno-obavještajnog djelovanja, te analizira i ocjenjuje
sigurnosno-obavještajne podatke od značaja za nacionalnu sigurnost
Republike Hrvatske bitne za obavljanje ustavnih i zakonskih ovlasti
Predsjednika Republike i Vlade.

\(3\) Na zahtjev Predsjednika Republike i predsjednika Vlade UVNS
surađuje sa sigurnosno-obavještajnim agencijama u izradi strategijskih
procjena i ocjena sigurnosnih pojava važnih za nacionalnu sigurnost
Republike Hrvatske.

Članak 7.

\(1\) UVNS je središnje državno tijelo odgovorno za utvrđivanje i
provedbu aktivnosti vezanih za primjenu mjera i donošenje standarda
informacijske sigurnosti u državnim tijelima u Republici Hrvatskoj, kao
i za usklađenost aktivnosti oko primjene mjera i standarda informacijske
sigurnosti u razmjeni klasificiranih podataka između Republike Hrvatske
i stranih zemalja i organizacija.

\(2\) Klasificirani podaci u smislu ovoga Zakona su podaci označeni
tajnim od strane nadležnih državnih tijela sukladno propisima koji
uređuju zaštitu i tajnost podataka.

\(3\) Mjere i standardi informacijske sigurnosti primjenjuju se u okviru
sigurnosnih područja informacijske sigurnosti: sigurnosne provjere
osoblja, fizička sigurnost, sigurnost podataka, sigurnost informacijskih
sustava i sigurnost vanjske suradnje (industrijska sigurnost) te se
propisuju u okviru posebnog zakona koji uređuje područje informacijske
sigurnosti.

\(4\) U sastavu UVNS-a djeluje Središnji registar za prijam, pohranu i
distribuciju informacija i dokumenata u razmjeni sa stranim zemljama i
organizacijama (u daljnjem tekstu: Središnji registar).

\(5\) Za provedbu poslova Središnjeg registra ustrojavaju se u državnim
tijelima podregistri Središnjeg registra. Na
zaposlenike podregistara Središnjeg registra odgovarajuće se primjenjuju
odredbe ovoga Zakona kojima su uređeni položaj, prava, obveze i
odgovornosti te način utvrđivanja plaća zaposlenika UVNS-a.

\(6\) UVNS izdaje uvjerenja (certifikate) o obavljenim sigurnosnim
provjerama za osobe koje u obavljanju svoje dužnosti imaju pristup
klasificiranim podacima.

\(7\) Uvjerenja (certifikati) iz stavka 6. ovoga članka izdaju se i za
pravne osobe kada obavljaju poslove od značaja za nacionalnu sigurnost
Republike Hrvatske i na zahtjev stranih zemalja i organizacija.

Članak 8.

UVNS godišnja i izvanredna izvješća o svom radu, godišnja i izvanredna
izvješća o poslovima stručnog nadzora rada sigurnosno-obavještajnih
agencija i Operativno-tehničkog centra za nadzor telekomunikacija (u
daljnjem tekstu: OTC) dostavlja Predsjedniku Republike i predsjedniku
Vlade. Godišnja izvješća koja se odnose na poslove nadzora poduzete u
svrhu kontrole poštivanja Ustavom zajamčenih prava građana UVNS
dostavlja i predsjedniku Hrvatskoga sabora i odboru nadležnom za
nacionalnu sigurnost, a izvanredna izvješća o poslovima stručnog nadzora
dostavljaju se predsjedniku Hrvatskoga sabora i odboru nadležnom za
nacionalnu sigurnost kada se nadzor provodi na temelju njihovog
zahtjeva.

Članak 9.

UVNS ne smije obavljati poslove koji su prema odredbama ovoga Zakona
poslovi sigurnosno-obavještajnih agencija i ne smije u obavljanju svojih
poslova primjenjivati mjere koje su ovlaštene primjenjivati
sigurnosno-obavještajne agencije.

Članak 10.

\(1\) Radom UVNS-a upravlja predstojnik Ureda koji se imenuje, odnosno
razrješuje rješenjem koje supotpisuju Predsjednik Republike i
predsjednik Vlade. Predstojnik UVNS-a imenuje se na vrijeme od četiri
godine. Ista osoba može na dužnost predstojnika UVNS-a biti imenovana
najviše dva puta uzastopno.

\(2\) Predstojnik UVNS-a može prije isteka mandata biti razriješen: ako
to sam zatraži; ako trajno izgubi sposobnost obavljati svoju dužnost;
ako ne osigura provođenje poslova iz djelokruga UVNS-a; zbog povrede
Ustava, zakona ili drugih propisa, zlouporabe položaja ili prekoračenja
ovlasti, povrede tajnosti klasificiranih podataka te osude za kazneno
djelo koje ga čini nedostojnim za obavljanje dužnosti.

\(3\) Predstojnik UVNS-a državni je dužnosnik u smislu Zakona o obvezama
i pravima državnih dužnosnika.

Članak 11.

Unutarnje ustrojstvo UVNS-a, poslovi njegovih ustrojstvenih jedinica,
okvirni broj potrebnih zaposlenika za obavljanje poslova, izgled,
sadržaj i pravo uporabe službene iskaznice i službene značke i druga
pitanja od značaja za rad UVNS-a uredit će se uredbom koju donosi Vlada,
uz prethodnu suglasnost Predsjednika Republike. Način rada, potreban
broj zaposlenika s opisom njihovih poslova te potrebnim uvjetima za
obavljanje poslova, njihovim ovlastima i odgovornostima, pravima iz
radnog odnosa, te druga pitanja od značaja za rad UVNS-a uredit će se
Pravilnikom o unutarnjem redu koji donosi predstojnik UVNS-a uz
suglasnost Vijeća za nacionalnu sigurnost.

Članak 12.

Na predstojnika i zaposlenike UVNS-a odgovarajuće se primjenjuju odredbe
ovoga Zakona, kojima su uređeni položaj, prava, obveze te odgovornosti i
način utvrđivanja plaća dužnosnika i zaposlenika
sigurnosno-obavještajnih agencija (Glava VII.), a u pitanjima koja nisu
uređena ovim Zakonom odredbe Zakona o državnim službenicima, odnosno
Zakona o obvezama i pravima državnih dužnosnika.

Zavod za sigurnost informacijskih sustava

Članak 13.

Ovim se Zakonom kao središnje državno tijelo za obavljanje poslova u
tehničkim područjima informacijske sigurnosti državnih tijela Republike
Hrvatske osniva Zavod za sigurnost informacijskih sustava (u daljnjem
tekstu: ZSIS).

Članak 14.

\(1\) ZSIS obavlja poslove u područjima sigurnosti informacijskih
sustava i mreža državnih tijela, sigurnosnih akreditacija informacijskih
sustava i mreža državnih tijela, upravljanja kriptomaterijalima koji se
koriste u razmjeni klasificiranih podataka između državnih tijela
Republike Hrvatske i stranih zemalja i organizacija te koordinacije
prevencije i otklanjanja problema vezanih uz sigurnost računalnih mreža
u državnim tijelima.

\(2\) ZSIS obavlja i poslove istraživanja, razvoja i ispitivanja
tehnologija namijenjenih zaštiti klasificiranih podataka te izdaje
uvjerenja (certifikate) za uporabu istih.

\(3\) Akreditacije iz stavka 1. i certifikate iz stavka 2. ovoga članka,
ZSIS izdaje i sukladno sporazumima o razmjeni klasificiranih podataka
(sigurnosni sporazumi) između Republike Hrvatske i stranih zemalja i
organizacija.

Članak 15.

\(1\) Radom ZSIS-a upravlja ravnatelj koji se imenuje i razrješuje
rješenjem Vlade, a na prijedlog Savjeta za koordinaciju
sigurnosno-obavještajnih agencija. Ravnatelj se imenuje na vrijeme od
četiri godine pri čemu ista osoba može biti ponovo imenovana.

\(2\) Ravnatelj ZSIS-a može prije isteka mandata biti razriješen: ako to
sam zatraži; ako trajno izgubi sposobnost obavljati svoju dužnost; ako
ne osigura provođenje poslova iz djelokruga ZSIS-a; zbog povrede Ustava,
zakona ili drugih propisa, zlouporabe položaja ili prekoračenja ovlasti,
povrede tajnosti klasificiranih podataka; te osude za kazneno djelo koje
ga čini nedostojnim za obavljanje dužnosti.

\(3\) Ravnatelj ZSIS-a izvješća o svom radu dostavlja predstojniku
UVNS-a.

\(4\) Ravnatelj ZSIS-a imenuje svog zamjenika, uz suglasnost Vlade.

Članak 16.

\(1\) Unutarnje ustrojstvo ZSIS-a, poslovi njenih ustrojstvenih
jedinica, okvirni broj potrebnih zaposlenika za obavljanje poslova
ZSIS-a uredit će se Uredbom o unutarnjem ustrojstvu koju donosi Vlada na
prijedlog ravnatelja ZSIS-a, uz suglasnost Savjeta za koordinaciju
sigurnosno-obavještajnih agencija.

\(2\) Način rada ZSIS-a, potreban broj zaposlenika s opisom njihovih
poslova te potrebnim uvjetima za obavljanje poslova, njihovim ovlastima
i odgovornostima, pravima iz radnog odnosa, te druga pitanja od značaja
za rad ZSIS-a koja nisu uređena uredbom iz stavka 1. ovoga članka,
uredit će se Pravilnikom o unutarnjem redu koji donosi ravnatelj ZSIS-a
uz suglasnost Vlade.

Članak 17.

Na ravnatelja i zaposlenike ZSIS-a odgovarajuće se primjenjuju odredbe
ovoga Zakona, kojima su uređeni položaj, prava, obveze i odgovornosti i
način utvrđivanja plaća dužnosnika i zaposlenika
sigurnosno-obavještajnih agencija (Glava VII.), a u pitanjima koja nisu
uređena ovim Zakonom odredbe Zakona o državnim službenicima, odnosno
Zakona o obvezama i pravima državnih dužnosnika.

Operativno-tehnički centar za nadzor telekomunikacija

Članak 18.

\(1\) Radi obavljanja aktivacije i upravljanja mjerom tajnog nadzora
telekomunikacijskih usluga, djelatnosti i prometa te ostvarivanja
operativno-tehničke koordinacije između pravnih i fizičkih osoba koje
raspolažu javnom telekomunikacijskom mrežom i pružaju javne
telekomunikacijske usluge i usluge pristupa u Republici Hrvatskoj i
tijela koja su ovlaštena za primjenu mjera tajnog nadzora
telekomunikacija sukladno ovom Zakonu i Zakonu o kaznenom postupku,
osniva se Operativno-tehnički centar za nadzor telekomunikacija (u
daljnjem tekstu: OTC).

\(2\) OTC u suradnji s tijelima koja su ovlaštena za primjenu mjera
tajnog nadzora telekomunikacija sukladno ovom Zakonu i Zakonu o kaznenom
postupku ima ovlast nadzora rada davatelja telekomunikacijskih usluga u
smislu izvršenja obveza iz ovoga Zakona.

\(3\) OTC za potrebe sigurnosno-obavještajnih agencija i redarstvenih
tijela aktivaciju i upravljanje mjerom tajnog nadzora
telekomunikacijskih usluga, djelatnosti i prometa obavlja putem
odgovarajućega tehničkog sučelja.

Članak 19.

\(1\) Pravne i fizičke osobe iz članka 18. stavka 1. ovoga Zakona
obvezne su o vlastitom trošku osigurati i održavati funkciju tajnog
nadzora telekomunikacijskih usluga, djelatnosti i prometa iz članka 33.
stavka 3. točke 1. ovoga Zakona, kao i komunikacijske vodove do OTC-a.
Funkcija tajnog nadzora ostvaruje se ugradnjom odgovarajuće tehničke
opreme i programske podrške u telekomunikacijski sustav pravnih i
fizičkih osoba iz članka 18. stavka 1. ovoga Zakona.

\(2\) Pravne i fizičke osobe iz članka 18. stavka 1. ovoga Zakona dužne
su osigurati OTC-u uvjete za trajan i izravan pristup objektima i
tehničkoj opremi te uvjete za samostalnu provedbu mjera iz članka 33.
stavka 3. točke 1. ovoga Zakona uporabom odgovarajućih tehničkih
sučelja.

\(3\) Ministarstvo obrane i Oružane snage i državna tijela koja
raspolažu vlastitim telekomunikacijskim mrežama dužni su omogućiti OTC-u
provedbu mjera tajnog prikupljanja podataka i osigurati uvjete za
izravan pristup objektima i tehničkoj opremi te uvjete za samostalnu
provedbu mjera.

\(4\) Pravne i fizičke osobe iz članka 18. stavka 1. ovoga Zakona, u
suradnji s OTC-om, dužne su OTC-u osigurati autonoman i isključiv
pristup podacima o aktiviranim mjerama. Pristup podacima o aktiviranim
mjerama omogućit će se i nadležnim nadzornim i istražnim tijelima u
okviru njihovih zakonom utvrđenih ovlasti i postupaka.

\(5\) Pravne i fizičke osobe iz članka 18. stavka 1. ovoga Zakona dužne
su čuvati podatke o ostvarenom telekomunikacijskom prometu koji se
odnose na korisnike usluga kroz vremensko razdoblje od godinu dana.

\(6\) Pravne i fizičke osobe iz članka 18. stavka 1. ovoga Zakona dužne
su na zahtjev OTC-a dostaviti podatke o svim sredstvima za komuniciranje
koja su se pojavljivala na određenoj zemljopisnoj, fizičkoj ili logičkoj
lokaciji, bez obzira na postojanje telekomunikacijske aktivnosti, u
razdoblju od posljednjih 48 sati.

Članak 20.

\(1\) Obveze iz ovoga Zakona za pravne i fizičke osobe, koje raspolažu
javnom telekomunikacijskom mrežom i pružaju javne telekomunikacijske
usluge i usluge pristupa, koje se odnose na funkciju tajnog nadzora
propisat će se Uredbom Vlade o obvezama iz područja nacionalne
sigurnosti za pravne i fizičke osobe u telekomunikacijama, koju Vlada
donosi na prijedlog Savjeta za koordinaciju sigurnosno-obavještajnih
agencija.

\(2\) Obveze iz ovoga Zakona za Ministarstvo obrane i Oružane snage,
ukoliko raspolažu vlastitim telekomunikacijskim mrežama, a koje se
odnose na funkciju tajnog nadzora, propisat će Ministar obrane na
prijedlog ravnatelja VSOA-e.

\(3\) SOA-a i VSOA u suradnji s drugim tijelima koja su ovlaštena za
primjenu mjera tajnog nadzora telekomunikacija sukladno Zakonu o
kaznenom postupku, uz suglasnost Savjeta za koordinaciju
sigurnosno-obavještajnih agencija, donose pravila koja se odnose na
tehničke zahtjeve, odnosno razvoj odgovarajuće tehničke opreme i
programske podrške, pitanja tehničkih sučelja i druga pitanja od
važnosti za aktivaciju i primjenu mjera tajnog nadzora telekomunikacija.

Članak 21.

\(1\) Radom OTC-a upravlja ravnatelj koji se imenuje i razrješuje
rješenjem Vlade, a na prijedlog Savjeta za koordinaciju rada
sigurnosno-obavještajnih agencija. Ravnatelj se imenuje na vrijeme od
četiri godine pri čemu ista osoba može biti ponovo imenovana.

\(2\) Ravnatelj OTC-a može prije isteka mandata biti razriješen: ako to
sam zatraži; ako trajno izgubi sposobnost obavljati svoju dužnost; ako
ne osigura provođenje poslova iz djelokruga OTC-a; zbog povrede Ustava,
zakona ili drugih propisa, zlouporabe položaja ili prekoračenja ovlasti,
povrede tajnosti klasificiranih podataka te osude za kazneno djelo koje
ga čini nedostojnim za obavljanje dužnosti

\(3\) Ravnatelj OTC-a izvješća o radu dostavlja UVNS-u.

Članak 22.

\(1\) Unutarnje ustrojstvo OTC-a, poslovi ustrojstvenih jedinica OTC-a,
okvirni broj zaposlenika potrebnih za obavljanje poslova uredit će se
Uredbom o unutarnjem ustrojstvu koju donosi Vlada na prijedlog Savjeta
za koordinaciju sigurnosno-obavještajnih agencija.

\(2\) Način rada OTC-a, potreban broj zaposlenika s opisom njihovih
poslova te potrebnim uvjetima za obavljanje poslova, njihovim ovlastima
i odgovornostima, pravima iz radnog odnosa te druga pitanja od značaja
za rad OTC-a koja nisu uređena ovim Zakonom ili uredbom iz stavka 1.
ovoga članka, uredit će se Pravilnikom o unutarnjem redu koji donosi
ravnatelj OTC-a uz suglasnost Savjeta za koordinaciju
sigurnosno-obavještajnih agencija.

\(3\) Na ravnatelja i zaposlenike OTC-a odgovarajuće se primjenjuju
odredbe ovoga Zakona kojima su uređeni položaj, prava, obveze i
odgovornosti i način utvrđivanja plaća dužnosnika i zaposlenika
sigurnosno-obavještajnih agencija (Glava VII.), a u pitanjima koja nisu
uređena ovim Zakonom odredbe Zakona o državnim službenicima, odnosno
Zakona o obvezama i pravima državnih dužnosnika.

### III. SIGURNOSNO-OBAVJEŠTAJNE AGENCIJE

Sigurnosno-obavještajna agencija (SOA)

Članak 23.

\(1\) Djelovanje SOA-e na području Republike Hrvatske usmjereno je na
sprječavanje aktivnosti ili radnji koje se poduzimaju radi ugrožavanja
Ustavom utvrđenog poretka, ugrožavanja sigurnosti državnih tijela,
građana i nacionalnih interesa putem:

-- terorizma i drugih oblika organiziranog nasilja,

-- obavještajne djelatnosti stranih obavještajnih službi, organizacija i
pojedinaca,

-- ekstremističkog organiziranja i djelovanja skupina i pojedinaca,

-- ugrožavanja sigurnosti najviših državnih dužnosnika te štićenih
objekata i prostora,

-- organiziranog i gospodarskog kriminala,

-- neovlaštenog ulaska u zaštićene informacijske i komunikacijske
sustave državnih tijela,

-- odavanja klasificiranih podataka od čelnika i zaposlenika državnih
tijela, znastvenih institucija i pravnih osoba s javnim ovlastima,

-- drugih aktivnosti usmjerenih na ugrožavanje nacionalne sigurnosti.

\(2\) SOA prikuplja, analizira, obrađuje i ocjenjuje podatke političke,
gospodarske, znanstveno-tehnološke i sigurnosne i prirode koji se odnose
na strane države, organizacije, političke i gospodarske saveze, skupine
i osobe, osobito one koji ukazuju na namjere, mogućnosti, prikrivene
planove i tajna djelovanja usmjerena na ugrožavanje nacionalne
sigurnosti, odnosno podatke koji su od značaja za nacionalnu sigurnost
Republike Hrvatske.

Vojna sigurnosno-obavještajna agencija (VSOA)

Članak 24.

\(1\) VSOA je ustrojstvena jedinica Ministarstva obrane za planiranje i
provođenje potpore Ministarstvu obrane i Oružanim snagama za izvršenje
zadaća obrane opstojnosti, suvereniteta, neovisnosti i teritorijalne
cjelovitosti Republike Hrvatske.

\(2\) VSOA prikuplja, analizira, obrađuje i ocjenjuje podatke o vojskama
i obrambenim sustavima drugih zemalja, o vanjskim pritiscima koji mogu
imati utjecaj na obrambenu sigurnost te aktivnostima u inozemstvu koje
su usmjerene na ugrožavanje obrambene sigurnosti zemlje.

\(3\) VSOA na području Republike Hrvatske prikuplja, analizira, obrađuje
i ocjenjuje podatke o namjerama, mogućnostima i planovima djelovanja
pojedinih osoba, grupa i organizacija u zemlji kojima je cilj
ugrožavanje obrambene moći države te poduzima mjere otkrivanja, praćenja
i suprotstavljanja ovakvim aktivnostima.

### IV. POSLOVI I OVLASTI SIGURNOSNO-OBAVJEŠTAJNIH AGENCIJA

Prikupljanje podataka

Članak 25.

Sigurnosno-obavještajne agencije, u okviru svog djelokruga rada,
prikupljaju podatke, korištenjem javnih izvora, komunikacijom s
građanima i potraživanjem službenih podataka od državnih tijela, tijela
jedinica lokalne i područne (regionalne) samouprave i pravnih osoba,
uključujući i uvid u registre i zbirke podataka i službenu
dokumentaciju, te primjenom tajnih postupaka i mjera.

Članak 26.

\(1\) VSOA u obavljanju poslova iz članka 24. stavka 3. ovoga Zakona
mjere i radnje propisane ovim Zakonom smije primjenjivati samo prema
zaposlenicima, odnosno pripadnicima Ministarstva obrane i Oružanih
snaga.

\(2\) Kada VSOA, postupajući prema odredbi stavka 1. ovoga članka, sazna
i ocijeni da bi mjere i radnje propisane ovim Zakonom trebalo
primjenjivati i prema drugim osobama, odmah o tome obavještava SOA-u s
kojom zajedno utvrđuje načine daljnjeg postupanja.

Članak 27.

\(1\) Kada službene osobe sigurnosno-obavještajnih agencija prikupljaju
podatke komunikacijom s građanima te tom prigodom postavljaju službene
upite ili traže drugu pomoć, službene osobe sigurnosno-obavještajnih
agencija dužne su se legitimirati službenom iskaznicom i značkom.

\(2\) Razgovori s građanima u službenim prostorijama
sigurnosno-obavještajnih agencija mogu se obaviti samo uz njihovu
izričitu suglasnost. Takvi se razgovori tehnički snimaju, a građani
potpisom na zapisnik ovjeravaju dobrovoljnost razgovora te istinitost i
potpunost snimljenog razgovora.

\(3\) Zapisnici i snimke razgovora iz stavka 2. ovoga članka čuvaju se u
nadležnim ustrojstvenim jedinicama sigurnosno-obavještajnih agencija te
su dostupni nadležnim sudskim i nadzornim tijelima.

\(4\) Ako se osnovano može pretpostaviti da građanin, koji nije dao
pristanak za razgovor sa službenim osobama sigurnosno-obavještajnih
agencija, ima saznanja o podacima značajnim za nacionalnu sigurnost,
sigurnosno-obavještajna agencija će zatražiti od Ministarstva unutarnjih
poslova, odnosno policije da s građaninom obavi obavijesni razgovor na
način propisan posebnim zakonom. U slučaju obavljanja takvoga
obavijesnog razgovora u njemu tada sudjeluje i djelatnik nadležne
sigurnosno-obavještajne agencije.

Članak 28.

\(1\) Ako postoje osnove sumnje da strane obavještajne ili sigurnosne
službe, pojedine osobe ili grupe pripremaju ili poduzimaju radnje koje
mogu dovesti do ugrožavanja obrambene sigurnosti zemlje, VSOA je
ovlaštena pozivati na obavijesne razgovore zaposlenike odnosno
pripadnike Ministarstva obrane i Oružanih snaga te ostvariti uvid u
dokumentaciju i podatke Ministarstva obrane i Oružanih snaga.

\(2\) Zaposlenici, odnosno pripadnici Ministarstva obrane i Oružanih
snaga dužni su se odazvati pozivu iz stavka 1. ovoga članka.

Članak 29.

\(1\) Sigurnosno-obavještajne agencije mogu prikupljati podatke
korištenjem tajnih suradnika. Nije dopušteno bilo koga prisiljavati da
bude tajni suradnik sigurnosno-obavještajnih agencija.

\(2\) Sigurnosno-obavještajne agencije dužne su osobama evidentiranim
kao tajni suradnici zaštititi identitet, po potrebi osigurati njihovu
tjelesnu sigurnost i sigurnost obitelji i imovine.

\(3\) Sigurnosno-obavještajne agencije za evidentirane tajne suradnike
mogu ugovoriti životno osiguranje za rizike koji se pretpostavljaju u
svezi sa zadaćama koje obavljaju za potrebe agencija.

\(4\) Evidentirani tajni suradnik koji bude ozlijeđen ili se razboli
obavljajući poslove određene od strane sigurnosno-obavještajnih
agencija, a nije osiguran po drugoj osnovi, za vrijeme liječenja ima
prava iz zdravstvenog osiguranja kao da je zaposlen u
sigurnosno-obavještajnoj agenciji, a za slučaj invalidnosti prouzročene
ozljedom ili bolešću nastalim pri obavljanju poslova određenih od strane
sigurnosno-obavještajne agencije ima prava iz mirovinskog osiguranja kao
da je zaposlen u sigurnosno-obavještajnoj agenciji.

\(5\) Ostvarivanje prava iz stavka 4. ovoga članka pobliže će se urediti
pravilnikom koji donose ravnatelji sigurnosno-obavještajnih agencija.

\(6\) U slučaju smrtnog stradavanja, nastalog u svezi s obavljanjem
poslova određenih od strane sigurnosno-obavještajnih agencija obitelj
evidentiranoga tajnog suradnika ostvaruje prava iz članka 81. stavka 2.
i 3. ovoga Zakona.

Članak 30.

Čelnici i zaposlenici državnih tijela i tijela jedinica područne
(regionalne) samouprave i pravnih osoba s javnim ovlastima kao i
zaposlenici, odnosno pripadnici Ministarstva obrane i Oružanih snaga,
dužni su udovoljiti zahtjevima sigurnosno-obavještajnih agencija glede
podataka kojima raspolažu u okviru zakonom određenog djelokruga.

Članak 31.

Uvid u registre i zbirke podataka ili dokumentaciju obavlja se
neposrednim uvidom službenih osoba sigurnosno-obavještajnih agencija
koje se tom prigodom legitimiraju službenom značkom i iskaznicom ili
trajnim pristupom računalnoj ili na sličan način ustrojenoj zbirci
podataka, uporabom odgovarajućih sučelja.

Članak 32.

\(1\) Državna tijela, tijela jedinica područne (regionalne) samouprave i
pravne osobe kao i Ministarstvo obrane i Oružane snage mogu voditi
evidencije izvršenih uvida u vlastite baze podataka, registre ili
dokumentaciju, koje mogu sadržavati samo brojeve znački odnosno brojeve
službenih iskaznica službenih osoba sigurnosno-obavještajnih agencija.
Evidencije po brojevima znački ili iskaznica službenih osoba
sigurnosno-obavještajnih agencija moraju se voditi odvojeno od ostalih
evidencija.

\(2\) Čelnici i zaposlenici tijela iz stavka 1. ovoga članka dužni su
kao tajnu čuvati sva saznanja o predmetima interesa
sigurnosno-obavještajnih agencija.

Članak 33.

\(1\) SOA može prema građanima primjenjivati mjere tajnog prikupljanja
podataka kojima se privremeno ograničavaju neka ustavna ljudska prava i
temeljne slobode. VSOA može primjenjivati mjere tajnog prikupljanja
podataka kojima se privremeno ograničavaju neka ustavna ljudska prava i
temeljne slobode samo prema zaposlenicima, odnosno pripadnicima
Ministarstva obrane i Oružanih snaga.

\(2\) Mjere tajnog prikupljanja podataka kojima se privremeno
ograničavaju neka ustavna ljudska prava i temeljne slobode mogu se
provoditi ako se podaci ne mogu prikupiti na drugi način ili je njihovo
prikupljanje povezano s nerazmjernim teškoćama. Ako postoji mogućnost
izbora između više mjera tajnog prikupljanja podataka, primijenit će se
mjera kojom se manje zadire u Ustavom zaštićena prava i slobode.

\(3\) Mjere tajnog prikupljanja podataka jesu:

1\. tajni nadzor telekomunikacijskih usluga, djelatnosti i prometa:

a\) tajni nadzor sadržaja komunikacija,

b\) tajni nadzor podataka o telekomunikacijskom prometu,

c\) tajni nadzor lokacije korisnika,

d\) tajni nadzor međunarodnih telekomunikacijskih veza,

2\. tajni nadzor nad poštanskim i drugim pošiljkama,

3\. tajni nadzor i tehničko snimanje unutrašnjosti objekata, zatvorenih
prostora i predmeta,

4\. tajno praćenje i motrenje uz svjetlosno snimanje osoba u otvorenom
prostoru i na javnim mjestima,

5\. tajno praćenje i motrenje uz zvučno snimanje sadržaja komunikacija
osoba u otvorenom prostoru i na javnim mjestima,

6\. tajni otkup dokumenata i predmeta.

Članak 34.

Ministarstvo obrane i Oružane snage, kao i pravne i fizičke osobe koje
obavljaju poslove dostave poštanskih i drugih pošiljaka moraju omogućiti
sigurnosno-obavještajnim agencijama provedbu mjera tajnog prikupljanja
podataka i osigurati uvjete za izravan pristup objektima i tehničkoj
opremi te uvjete za samostalnu provedbu mjera.

Članak 35.

Čelnici, odnosno odgovorne osobe i drugi zaposlenici pravnih osoba,
zaposlenici državnih tijela i pripadnici Oružanih snaga i ostale fizičke
osobe koje imaju saznanja o primjeni mjera tajnog prikupljanja podataka
od sigurnosno-obavještajnih agencija u svezi s odredbama članka 33. i
34. ovoga Zakona dužni su ta saznanja čuvati kao tajnu.

Članak 36.

\(1\) Mjere tajnog prikupljanja podataka iz članka 33. stavka 3.
točke 1. a), točke 2., točke 3. i točke 5. ovoga Zakona mogu se
poduzimati samo na temelju pisanog obrazloženog naloga za njihovo
provođenje koje izdaje sudac Vrhovnog suda Republike Hrvatske. Suce
ovlaštene za izdavanje pisanog naloga za provođenje mjera tajnog
prikupljanja podataka određuje predsjednik Vrhovnog suda Republike
Hrvatske. Pisani obrazloženi prijedlog za primjenu mjere tajnog
prikupljanja podataka podnose ravnatelji sigurnosno-obavještajnih
agencija.

\(2\) Iznimno od odredbe stavka 1. ovoga članka, ako bi odgoda provedbe
mjera tajnog prikupljanja podataka onemogućila postizanje cilja,
poduzimanje mjera može započeti na temelju naloga ravnatelja
sigurnosno-obavještajnih agencija, koji o tome odmah izvješćuju
ovlaštenog suca Vrhovnog suda Republike Hrvatske. Ovlašteni sudac
Vrhovnog suda, u roku od 24 sata od početka primjene mjere odlučit će
hoće li izdati pisani nalog kojim dopušta provođenje mjere. Ako
ovlašteni sudac Vrhovnog suda u roku od 24 sata nije izdao ili odbije
izdati pisani nalog za provođenje mjere, sigurnosno-obavještajne
agencije dužne su prekinuti s primjenom mjera i moraju uništiti
dokumente i sredstva na kojima su zabilježeni podaci koje su saznali u
provođenju mjere i o tome sačiniti zapisnik koji dostavljaju ovlaštenom
sucu Vrhovnog suda.

\(3\) Kada ovlašteni sudac Vrhovnog suda Republike Hrvatske ne izda ili
odbije izdati nalog za provođenje mjera tajnog prikupljanja podataka, o
razlozima odbijanja obavijestit će UVNS.

\(4\) Prijedlog za primjenu mjera i nalog za primjenu mjera tajnog
prikupljanja podataka moraju sadržavati oznaku mjere koja će se
primjenjivati, oznaku fizičke ili pravne osobe prema kojoj će se mjera
primjenjivati, obrazloženje razloga zbog kojih se mjera provodi i
potrebe njezinog poduzimanja i rok trajanja mjere. Ako se predlaže i
dopušta poduzimanje više mjera, moraju biti navedeni podaci za svaku
mjeru. Prijedlog za poduzimanje mjera i nalog za poduzimanje mjera
tajnog prikupljanja podataka klasificirani su. Službene i druge osobe
koje sudjeluju u postupku odlučivanja i u poduzimanju mjera dužne su kao
tajnu čuvati sve podatke koje su saznale.

Članak 37.

\(1\) Mjere tajnog prikupljanja podataka iz članka 33. stavka 3.
točke 1. a), točke 2. i točke 3. ovoga Zakona mogu trajati najdulje
četiri mjeseca.

\(2\) U slučaju potrebe za produženjem ili primjenom novih mjera nad
istom osobom o izdavanju naloga odlučuje vijeće od tri ovlaštena suca
Vrhovnog suda.

\(3\) Prije donošenja naloga iz stavka 2. ovoga članka vijeće od tri
ovlaštena suca ovlašteno je tražiti od ravnatelja
sigurnosno-obavještajnih agencija dodatna obrazloženja i razloge te
mišljenje UVNS-a o stručnoj utemeljenosti zahtjeva sa stajališta
primijenjene metodologije i ozbiljnosti sigurnosnih ugroza.

Članak 38.

\(1\) Primjenu mjera iz članka 33. stavka 3. točke 1. b), c), d), točke
4. i točke 6. ovoga Zakona odobravaju ravnatelji
sigurnosno-obavještajnih agencija pisanim i obrazloženim nalogom u
okviru propisanog djelokruga.

\(2\) O izdatim nalozima ravnatelji sigurnosno-obavještajnih agencija
jednom mjesečno dužni su izvjestiti UVNS, a o mjeri iz članka 33. stavka
3. točke 6. ovoga Zakona izvješćuje se i Glavni državni odvjetnik.

Evidencije podataka i njihovo korištenje

Članak 39.

\(1\) Sigurnosno-obavještajne agencije uspostavljaju i vode zbirke i
registre osobnih podataka i druge evidencije prikupljenih podataka i
dokumenata o podacima koji su u svezi s poslovima iz djelokruga rada
sigurnosno-obavještajnih agencija te druge evidencije o njihovim
poslovima i aktivnostima.

\(2\) Osobe koje su upoznate s podacima iz evidencija
sigurnosno-obavještajnih agencija i dokumentima o tim podacima dužne su
ih čuvati kao tajnu.

Članak 40.

\(1\) Sigurnosno-obavještajne agencije dužne su na zahtjev građanina u
roku od 15 dana pisanim putem obavijestiti ga jesu li prema njemu
poduzimane mjere tajnog prikupljanja podataka te vode li se evidencije o
njegovim osobnim podacima i, na njegov zahtjev, staviti mu na uvid
dokumente o prikupljenim podacima.

\(2\) Dokumenti koji se stavljaju na uvid građanima ne smiju sadržavati
podatke o zaposlenicima sigurnosno-obavještajnih agencija, kao ni
podatke o izvorima sigurnosno-obavještajnih agencija i trećim osobama.

\(3\) Sigurnosno-obavještajne agencije nisu dužne postupiti prema
odredbama stavka 1. ovoga članka:

-- ako bi obavijest dovela u opasnost izvršenje zadaća agencije,

-- ako bi obavijest mogla dovesti do ugrožavanja sigurnosti druge osobe,

-- ako bi obavijest mogla dovesti do štetnih posljedica za nacionalnu
sigurnost ili nacionalni interes Republike Hrvatske.

\(4\) Čim prestanu razlozi za primjenu odredbe stavka 3. podstavka 1. i
2. ovoga članka, sigurnosno-obavještajne agencije dužne su postupiti
prema odredbi stavka 1. ovoga članka. U slučaju iz stavka 3. podstavka
3. ovoga članka nisu dužne postupiti prema odredbi stavka 1. ovoga
članka do isteka roka od 10 godina od dana prestanka poduzimanja mjere.

Članak 41.

\(1\) Dokumenti o podacima koji se ne odnose na svrhu radi koje su
prikupljani komisijski se uništavaju u roku od 30 dana, o čemu se
sastavlja zapisnik u roku od 30 dana.

\(2\) Podaci, dokumenti i informacije koje su prikupljene na nezakonit
način uništavaju se u roku od 30 dana, o čemu se sastavlja zapisnik koji
potpisuju osobe koje su prisustvovale uništenju podataka, dokumenata i
informacija u roku od 30 dana.

\(3\) Podaci, dokumenti i informacije koje se ne odnose na svrhu radi
koje su prikupljeni, odnosno koji su prikupljani radom sigurnosnih
službi tijekom proteklih godina, a na nezakonit način, danom stupanja na
snagu ovoga Zakona, moraju se izlučiti i ne smiju se koristiti a moraju
se uništiti u roku od dvije godine.

Sigurnosne provjere i protuobavještajna zaštita

Članak 42.

Sigurnosna provjera provodi se za dužnosnike i zaposlenike
sigurnosno-obavještajnih agencija, predstojnika i zaposlenike UVNS-a,
ravnatelja i zaposlenike ZSIS-a i OTC-a, predsjednika i članove Vijeća
za građanski nadzor sigurnosno-obavještajnih agencija te druge osobe za
koje je to određeno odredbama ovoga i drugih zakona, odnosno uredbom
Vlade, u postupku njihovog imenovanja na dužnost, odnosno prijama na
rad. Sigurnosna provjera provodi se i za osobe koje se primaju u
hrvatsko državljanstvo i za strance u Republici Hrvatskoj čiji je
boravak važan za sigurnost države.

Članak 43.

U provođenju poslova protuobavještajne zaštite VSOA, sukladno odredbama
ovoga Zakona, obavlja sigurnosne provjere zaposlenika odnosno pripadnika
Ministarstva obrane i Oružanih snaga i osoba koje su zaposlene ili će se
zaposliti u Ministarstvu obrane i Oružanim snagama.

Članak 44.

U okviru sigurnosne provjere može se obaviti razgovor s osobom koja se
provjerava, mogu se saslušati osobe koje su s njom u vezi, mogu se
koristiti podaci iz službenih evidencija koje vode druge službe,
institucije i tijela, a mogu se poduzeti i mjere tajnog prikupljanja
podataka te poligrafsko testiranje.

Članak 45.

Sigurnosne provjere obavljaju se i za domaće i strane fizičke i pravne
osobe s kojima sigurnosno-obavještajne agencije i ostala državna tijela
od značaja za nacionalnu sigurnost namjeravaju sklopiti ugovor o nabavi
roba i usluga ili izvođenju radova, a kojim se fizičkoj i pravnoj osobi
omogućava pristup klasificiranim podacima, odnosno pristup štićenim
osobama ili objektima na način koji može utjecati na sigurnost
spomenutih osoba ili objekata.

Članak 46.

\(1\) VSOA sudjeluje u protuobavještajnoj zaštiti i skrbi za sigurnost
štićenih zaposlenika odnosno pripadnika, objekata i prostora
Ministarstva obrane i Oružanih snaga koje odredi ministar obrane, a u
svrhu potpore sigurnosti sudjeluje i u zaštiti drugih pripadnika,
objekata i prostora Oružanih snaga te sudjeluje u protuobavještajnoj
zaštiti i sigurnosti proizvodnje naoružanja i vojne opreme za potrebe
Oružanih snaga.

\(2\) VSOA skrbi o protuobavještajnoj sigurnosti zaposlenika, odnosno
pripadnika i objekata Ministarstva obrane i Oružanih snaga u inozemstvu
i u tom cilju može surađivati s odgovarajućom ustrojstvenom jedinicom
Ministarstva vanjskih poslova zaduženom za poslove sigurnosti.

Članak 47.

\(1\) U obavljanju protuobavještajne zaštite štićenih osoba, objekata i
institucija sigurnosno-obavještajne agencije u okviru svog djelokruga
rada izrađuju sigurnosne prosudbe moguće ugroženosti štićenih osoba i
objekata, obavljaju sigurnosno provjeravanje osoba koje imaju pristup
štićenim osobama, objektima i prostorima, primjenjuju
mjere protuprislušne zaštite za objekte i prostore te sudjeluju u
planiranju, provođenju i nadzoru tehničkih i fizičkih mjera sigurnosti.

\(2\) Vlada posebnom uredbom te ministar obrane u svom djelokrugu
pravilnikom određuju štićene osobe, objekte i prostore te način primjene
i provođenja mjera iz stavka 1. ovoga članka.

Članak 48.

\(1\) Sigurnosno-obavještajne agencije u okviru svog djelokruga rada
provode mjere protuprislušne zaštite i protuprislušnih pregleda objekata
iz članka 47. stavka 2. ovoga Zakona, obavljaju nadzor
građevinsko-tehničkih radova, tehničke dokumentacije objekata,
instalacija, telekomunikacijske i informatičke opreme te sudjeluju u
planiranju, provođenju i nadzoru tehničkih i fizičkih mjera sigurnosti
tih objekata.

\(2\) Sigurnosno-obavještajne agencije obavljaju sigurnosno
provjeravanje osoba zaposlenih na poslovima fizičke i tehničke zaštite,
tehničkog i informatičkog održavanja u objektima iz članka 47. stavka 2.
ovoga Zakona te sigurnosno provjeravanje drugih pravnih osoba i njihovih
zaposlenika koji sudjeluju u izvođenju poslova koji utječu na
mjeru protuprislušne zaštite iz stavka 1. ovoga članka.

\(3\) SOA skrbi o protuobavještajnoj sigurnosti državljana i institucija
Republike Hrvatske u inozemstvu i u tom cilju surađuje s odgovarajućom
ustrojstvenom jedinicom Ministarstva vanjskih poslova zaduženom za
poslove sigurnosti.

\(4\) Sigurnosno-obavještajne agencije sudjeluju u protuobavještajnoj
zaštiti i skrbe za sigurnost vlastitih djelatnika, objekata i predmeta
te drugih štićenih osoba, objekata i predmeta.

\(5\) Sigurnosno-obavještajne agencije, ovisno o procjenama ugroženosti,
skrbe i za sigurnost bivših djelatnika agencije ukoliko su ugroze
posljedica njihovog rada u sigurnosno-obavještajnim agencijama.

Članak 49.

U provedbi poslova iz članka 48. stavka 4. i 5. ovoga Zakona djelatnici
sigurnosno-obavještajnih agencija primjenjuju prava i ovlasti sukladno
zakonskim propisima koji uređuju postupanje osoba koje obavljaju poslove
privatne zaštite osoba i imovine.

Članak 50.

Sukladno sigurnosnim interesima i potrebama SOA-e, posebnim sporazumom o
suradnji između SOA-e i Ministarstva unutarnjih poslova RH (u daljnjem
tekstu: MUP RH) uredit će se oblici i načini suradnje SOA-e i MUP-a RH.

Članak 51.

\(1\) Poslovi informacijske sigurnosti koje obavljaju
sigurnosno-obavještajne agencije su poslovi redovitog nadzora
organizacije i implementacije propisanih mjera informacijske sigurnosti
u državnim tijelima te izvještavanja nadležnih tijela o stanju i
učinkovitosti propisanih standarda informacijske sigurnosti u tijelima
državne vlasti te o mogućim poboljšanjima istih.

\(2\) Sigurnosno-obavještajne agencije obavljaju i poslove sigurnosnih
provjera fizičkih i pravnih osoba iz članka 7. stavka 3. i 6. ovoga
Zakona.

\(3\) Poslove iz stavka 1. i 2. ovoga članka obavlja SOA osim u
Ministarstvu obrane i Oružanim snagama gdje ove poslove obavlja VSOA.

\(4\) Na zahtjev sigurnosno-obavještajnih agencija, UVNS i ZSIS dužni su
dati na raspolaganje podatke iz područja informacijske sigurnosti koji
su sigurnosno-obavještajnim agencijama potrebni pri obavljanju poslova
iz njihove nadležnosti.

Mjere prikrivanja

Članak 52.

U obavljanju poslova iz svog djelokruga sigurnosno-obavještajne agencije
mogu poduzeti mjere prikrivanja vlasništva nad stvarima, mjere
prikrivanja vlasništva nad pravnim osobama, mjere prikrivanja stvarnog
identiteta svojih zaposlenika i drugih osoba, mjere prikrivanja svrhe
prikupljanja podataka te mogu, kada je to potrebno, uz naknadu koristiti
tajne usluge pravnih i fizičkih osoba.

Članak 53.

Podaci o mjerama i troškovima za provođenje mjera iz članka 52. ovoga
Zakona tajni su i mogu biti dostupni tijelima i osobama određenima
odlukom koju donosi Vijeće za nacionalnu sigurnost na prijedlog
predsjednika Savjeta za koordinaciju obavještajno-sigurnosnih agencija.

Članak 54.

\(1\) Djelatnost i materijalno-financijsko poslovanje u prikrivenim
pravnim osobama obavlja se prema propisima važećim za tu vrstu
djelatnosti. Prikrivena pravna osoba ne može biti osoba koja se
financira neposredno iz proračuna Republike Hrvatske. Prikrivena pravna
osoba osniva se i održava iz sredstava sigurnosno-obavještajnih
agencija. Tako nastali troškovi vode se na poziciji proračuna
sigurnosno-obavještajne agencije namijenjenoj posebnim troškovima.

\(2\) Sva imovina prikrivene pravne osobe vlasništvo je Republike
Hrvatske, a prihod nastao iz djelatnosti koriste sigurnosno-obavještajne
agencije kao sredstvo posebne namjene za obavljanje svoje djelatnosti.

Izvješćivanje

Članak 55.

\(1\) Sigurnosno-obavještajne agencije o svim važnijim podacima koje su
prikupile u svom radu te svojim procjenama sigurnosnih situacija
izvješćuju Predsjednika Republike, predsjednika Hrvatskoga sabora,
predsjednika Vlade i UVNS. VSOA izvješća dostavlja i ministru obrane, a
načelniku Glavnog stožera Oružanih snaga samo kada se to odnosi na
Oružane snage. Ministrima i drugim državnim dužnosnicima dostavljaju se
oni podaci koji se odnose na njihov djelokrug rada.

\(2\) Godišnja izvješća o svom radu sigurnosno-obavještajne agencije
dostavljaju Predsjedniku Republike, predsjedniku Hrvatskoga sabora,
predsjedniku odbora Hrvatskoga sabora nadležnog za nacionalnu sigurnost,
predsjedniku Vlade i predstojniku UVNS-a, a na njihov zahtjev
dostavljaju im i izvanredna izvješća o stanju u području nacionalne
sigurnosti iz vlastitog djelokruga rada.

Članak 56.

\(1\) Ako prikupljeni podaci ukazuju na pripremanje ili počinjenje
kaznenog djela koje se progoni po službenoj dužnosti,
sigurnosno-obavještajne agencije izvješćuju Državno odvjetništvo.

\(2\) Obavijest iz stavka 1. ovoga članka iznimno može sadržavati i
podatke o načinu prikupljanja podataka.

\(3\) U izvješću iz stavka 1. ovoga članka ravnatelji
sigurnosno-obavještajnih agencija mogu predložiti Glavnom državnom
odvjetniku odgađanje daljnjeg postupanja iz njegove nadležnosti ukoliko
bi se time dovelo u pitanje daljnje izvršenje zadaća iz djelokruga
sigurnosno-obavještajnih agencija ili sigurnost zaposlenika i izvora
sigurnosno-obavještajnih agencija.

Strategijsko elektroničko izviđanje za potrebe sigurnosno-obavještajnih
agencija

Članak 57.

\(1\) Strategijsko elektroničko izviđanje za potrebe SOA-e i VSOA-e
provodi Središnjica elektroničkog izviđanja Glavnog stožera Oružanih
snaga. Planove provođenja strategijskoga elektroničkog izviđanja za
potrebe ovih agencija donosi Savjet za koordinaciju
sigurnosno-obavještajnih agencija na prijedlog ravnatelja
sigurnosno-obavještajnih agencija. Za provedbu ovih planova zadužuje se
ministar obrane.

\(2\) Ministar obrane je dužan u okviru Glavne inspekcije obrane
osigurati provođenje nadzora nad zakonitošću rada Središnjice
elektroničkog izviđanja Glavnog stožera Oružanih snaga i izvješća o
nadzoru Glavne inspekcije dostavljati odboru Hrvatskoga sabora nadležnom
za nacionalnu sigurnost.

### V. SURADNJA SIGURNOSNO-OBAVJEŠTAJNIH AGENCIJA

Članak 58.

\(1\) Sigurnosno-obavještajne agencije surađuju u obavljanju svojih
poslova.

\(2\) Sigurnosno-obavještajna agencija kada prikupi podatke iz
djelokruga rada druge sigurnosno-obavještajne agencije ili kada ima
saznanja koja mogu biti značajna za rad druge sigurnosno-obavještajne
agencije dužna je istu o tome izvijestiti.

\(3\) Sigurnosno-obavještajna agencija može, kada ocijeni da je to
potrebno radi obavljanja poslova iz njezinog djelokruga, tražiti od
druge sigurnosno-obavještajne agencije podatke o praćenim osobama i
činjenicama koje je saznala te dokumente kojima raspolaže.

\(4\) Sigurnosno-obavještajne agencije u neposrednoj suradnji ili u
okviru Savjeta za koordinaciju sigurnosno-obavještajnih agencija
rješavaju moguće sukobe nadležnosti, uvažavajući zajedničke ciljeve
nacionalne sigurnosti i ekonomičnosti u radu.

\(5\) Ako nije moguće postići potreban stupanj suradnje
sigurnosno-obavještajnih agencija i riješiti pitanja iz stavka 2., 3. i
4. ovoga članka, Savjet za koordinaciju sigurnosno-obavještajnih
agencija obavijestit će Vijeće za nacionalnu sigurnost o potrebi
donošenja odluka o usklađenom djelovanju sigurnosno-obavještajnih
agencija.

Članak 59.

\(1\) Sigurnosno-obavještajne agencije mogu, na temelju međunarodnih
obveza, surađivati sa stranim sigurnosnim, obavještajnim i drugim
odgovarajućim službama razmjenom podataka, opreme, zajedničkim
provođenjem poslova iz svog djelokruga te edukacijom djelatnika.

\(2\) Uspostavu i prekid suradnje s pojedinom stranom službom odobrava
Vijeće za nacionalnu sigurnost na temelju prijedloga ravnatelja
sigurnosno-obavještajnih agencija i pribavljenog mišljenja Savjeta za
koordinaciju sigurnosno-obavještajnih agencija.

Članak 60.

\(1\) Sigurnosno-obavještajne agencije mogu dostavljati odgovarajućim
stranim službama podatke o građanima Republike Hrvatske ako su im
pruženi relevantni podaci da takva osoba ugrožava nacionalnu sigurnost
države kojoj se podaci dostavljaju ili vrijednosti zaštićene
međunarodnim pravom. Podaci se neće dostaviti ako bi to bilo u
suprotnosti s interesima Republike Hrvatske ili je zaštita interesa
osobe o kojoj bi se dostavili podaci od veće važnosti.

\(2\) Ukoliko sigurnosno-obavještajne agencije obavljaju sigurnosne
provjere za potrebe odgovarajućih stranih službi ili međunarodnih
organizacija radi zaposlenja u tijelima stranih država, odnosno tijelima
međunarodnih organizacija, iste će se izvršiti na temelju dostavljene
suglasnosti provjeravanih osoba.

\(3\) Dostavljeni podaci moraju se evidentirati. Zajedno s podacima
dostavljenima stranoj službi pridodaje se i naputak da se dostavljeni
podaci mogu koristiti samo u svrhu za koju su dostavljeni, te da
sigurnosno-obavještajna agencija koja dostavlja podatke pridržava pravo
traženja povratne informacije o načinu uporabe dostavljenih podataka.

### VI. USTROJSTVO I UPRAVLJANJE SIGURNOSNO-OBAVJEŠTAJNIM AGENCIJAMA

Članak 61.

\(1\) U sigurnosno-obavještajnim agencijama mogu se ustrojavati
unutarnje ustrojstvene jedinice za obavljanje određenih poslova iz
njihovog djelokruga i službe za obavljanje administrativnih i tehničkih
poslova za potrebe sigurnosno-obavještajnih agencija i njihovih
ustrojstvenih jedinica.

\(2\) U sigurnosno-obavještajnim agencijama mogu se ustrojiti područne
jedinice, ispostave i privremene ispostave.

Članak 62.

\(1\) Unutarnje ustrojstvo sigurnosno-obavještajnih agencija, djelokrug
rada ustrojstvenih jedinica i njihovih ispostava, način upravljanja tim
jedinicama i ispostavama, okvirni broj zaposlenika, izgled, sadržaj i
pravo uporabe službene iskaznice i službene značke, pravo na nošenje i
uporabu oružja, unutarnji nadzor rada, korištenje i raspolaganje
financijskim i drugim sredstvima, ustrojavanje disciplinskih, odnosno
stegovnih sudova i druga pitanja od osobitog značaja za rad
sigurnosno-obavještajnih agencija utvrđuju se uredbom koju donosi Vlada,
a uz prethodnu suglasnost Predsjednika Republike.

\(2\) Prijedlog uredbi iz stavka 1. ovoga članka za SOA-u utvrđuje
ravnatelj SOA-e, a za VSOA-u prijedlog utvrđuje ministar obrane.

\(3\) Uredbe o unutarnjem ustrojstvu, djelokrugu rada i načinu
upravljanja ustrojstvenim jedinicama i okvirnom broju zaposlenika
sigurnosno-obavještajnih agencija klasificirane su i ne objavljuju se.

Članak 63.

\(1\) Na temelju uredbi iz članka 62. ovoga Zakona, pravilnicima o
unutarnjem redu sigurnosno-obavještajnih agencija utvrđuje se način rada
sigurnosno-obavještajnih agencija i njihovih ustrojstvenih jedinica,
potreban broj zaposlenika s naznakom njihovih osnovnih poslova i zadaća
i potrebnih uvjeta za obavljanje poslova, njihove ovlasti i
odgovornosti, prava iz radnog odnosa te druga pitanja od značaja za rad
koja nisu propisana ovim Zakonom ili uredbama iz članka 62. ovoga
Zakona.

\(2\) Pravilnik o unutarnjem redu SOA-e donosi ravnatelj SOA-e uz
suglasnost predstojnika UVNS-a. Pravilnik o unutarnjem redu VSOA-e
donosi ministar obrane na prijedlog ravnatelja VSOA-e, uz suglasnost
predstojnika UVNS-a.

\(3\) Pravilnici o unutarnjem redu sigurnosno-obavještajnih agencija
klasificirani su i ne objavljuju se.

Članak 64.

\(1\) Pravilnicima o načinu sigurnosno-obavještajnog postupanja
sigurnosno-obavještajnih agencija pobliže se određuju postupci, mjere i
sredstva u radu te način planiranja, programiranja, provedbe,
evidentiranja i izvješćivanja u poslovima iz djelokruga
sigurnosno-obavještajnih agencija.

\(2\) Pravilnik o načinu sigurnosno-obavještajnog postupanja donosi
ravnatelj SOA-e uz suglasnost predstojnika UVNS-a, a
druge podzakonske akte kojima se pobliže određuju postupci, mjere i
sredstva u radu te način planiranja, programiranja, provedbe,
evidentiranja i izvješćivanja u poslovima iz djelokruga SOA-e donosi
ravnatelj SOA-e. Pravilnik o načinu sigurnosno-obavještajnog postupanja
VSOA-e donosi ministar obrane na prijedlog ravnatelja VSOA-e, uz
suglasnost predstojnika UVNS-a, a druge podzakonske akte kojima se
pobliže određuju postupci, mjere i sredstva u radu te način planiranja,
programiranja, provedbe, evidentiranja i izvješćivanja u poslovima iz
djelokruga VSOA-e donosi ravnatelj VSOA-e.

\(3\) Pravilnici o načinu obavještajno-sigurnosnog postupanja
klasificirani su i ne objavljuju se.

Članak 65.

\(1\) Radom sigurnosno-obavještajnih agencija upravljaju ravnatelji, a u
slučaju njihove spriječenosti ili izbivanja zamjenici ravnatelja. Radom
ustrojstvenih jedinica sigurnosno-obavještajnih agencija upravljaju
pomoćnici ravnatelja ili načelnici.

\(2\) Ravnatelji sigurnosno-obavještajnih agencija i njihovi zamjenici
državni su dužnosnici u smislu Zakona o obvezama i pravima državnih
dužnosnika.

Članak 66.

\(1\) Ravnatelji sigurnosno-obavještajnih agencija imenuju se, odnosno
razrješuju rješenjem koje supotpisuju Predsjednik Republike i
predsjednik Vlade.

\(2\) Postupak imenovanja ravnatelja sigurnosno-obavještajnih agencija
pokreću Predsjednik Republike i predsjednik Vlade utvrđivanjem
prijedloga kandidata i dostavljanjem prijedloga na prethodno mišljenje
odboru Hrvatskoga sabora nadležnom za nacionalnu sigurnost. Kandidata za
ravnatelja VSOA-e Predsjedniku Republike i predsjedniku Vlade predlaže
ministar obrane. Odbor Hrvatskoga sabora nadležan za nacionalnu
sigurnost može obaviti razgovor s kandidatom za čelnika
sigurnosno-obavještajne agencije.

\(3\) Ravnatelji sigurnosno-obavještajnih agencija imenuju se na vrijeme
od četiri godine. Ista osoba može biti ponovo imenovana na dužnost
ravnatelja sigurnosno-obavještajne agencije.

\(4\) Ravnatelji sigurnosno-obavještajnih agencija mogu prije isteka
mandata biti razriješeni: ako to sami zatraže; ako trajno izgube
sposobnost obavljati svoju dužnost; ako ne provode odluke Predsjednika
Republike i Vlade kojima se usmjerava rad sigurnosno-obavještajnih
agencija ili ne provode njihove mjere u svezi s nadzorom rada; zbog
povrede Ustava, zakona ili drugih propisa; zlouporabe položaja ili
prekoračenja ovlasti; zbog povrede tajnosti klasificiranih podataka te
osude za kazneno djelo koje ih čine nedostojnima obavljanja dužnosti.

\(5\) Postupak za razrješenje ravnatelja sigurnosno-obavještajnih
agencija mogu pokrenuti Predsjednik Republike, predsjednik Vlade i
Hrvatski sabor. Kada postupak za razrješenje pokreću Predsjednik
Republike ili predsjednik Vlade, prije donošenja rješenja o razrješenju
može se zatražiti mišljenje Hrvatskoga sabora. Kada postupak razrješenja
pokreće Hrvatski sabor, zbog u postupku nadzora utvrđene nezakonitosti
rada sigurnosno-obavještajne agencije ili njezinih djelatnika,
Predsjednik Republike i predsjednik Vlade donijet će rješenje o
razrješenju ravnatelja sigurnosno-obavještajne agencije.

\(6\) Zamjenici ravnatelja sigurnosno-obavještajnih agencija imenuju se
i razrješuju na način i pod uvjetima propisanim odredbama stavka 1. do
5. ovoga članka, s time da se postupak imenovanja zamjenika ravnatelja
pokreće na prijedlog ravnatelja sigurnosno-obavještajne agencije, a u
postupku razrješenja zamjenika ravnatelja pribavlja se mišljenje
ravnatelja sigurnosno-obavještajne agencije.

Članak 67.

\(1\) Unutarnja organizacija, pravila obavljanja poslova i način davanja
naloga za obavljanje poslova u sigurnosno-obavještajnim agencijama i
njihovim ustrojstvenim jedinicama moraju biti uspostavljeni na takav
način da se uvijek može utvrditi individualna odgovornost.

\(2\) Službene osobe sigurnosno-obavještajnih agencija dužne su
provoditi naloge nadređenih, osim ako smatraju da je nalog nezakonit o
čemu trebaju staviti pisanu primjedbu, a ponovljeni pisani nalog dužne
su izvršiti te su u tom slučaju oslobođene odgovornosti za posljedice
njezinog izvršenja. Ako službena osoba ocjenjuje da bi izvršenjem
naloga, odnosno ponovljenoga pisanog naloga učinila kazneno djelo, nije
ga dužna izvršiti, ali mora o tome odmah obavijestiti predsjednika
Savjeta za koordinaciju sigurnosno-obavještajnih agencija, predsjednika
odbora Hrvatskoga sabora nadležnog za nacionalnu sigurnosti i
predstojnika UVNS-a.

\(3\) Protiv službenih osoba koje su prijavile nalog iz stavka 2. ovoga
članka ne smije se provoditi nikakav postupak koji bi bio posljedica
prijave i koji bi štetio interesima službenih osoba.

### VII. POLOŽAJ, PRAVA, OBVEZE I ODGOVORNOSTI TE NAČIN UTVRĐIVANJA PLAĆA DUŽNOSNIKA i ZAPOSLENIKA SIGURNOSNO-OBAVJEŠTAJNIH AGENCIJA, UREDA VIJEĆA ZA NACIONALNU SIGURNOST, ZAVODA ZA SIGURNOST INFORMACIJSKIH SUSTAVA I OPERATIVNO\--TEHNIČKOG CENTRA ZA NADZOR TELEKOMUNIKACIJA

Primjena propisa

Članak 68.

\(1\) U pitanjima koja nisu uređena ovim Zakonom na dužnosnike i
zaposlenike SOA-e, VSOA-e, UVNS-a, ZSIS-a i OTC-a primjenjuju se odredbe
Zakona o državnim službenicima odnosno Zakona o obvezama i pravima
državnih dužnosnika, a na zaposlenike VSOA-e koji su djelatne vojne
osobe odredbe Zakona o službi u Oružanim snagama Republike Hrvatske.

\(2\) U slučaju stavljanja na raspolaganje, službenici i namještenici
VSOA-e stavljaju se na raspolaganje Vladi i imaju prava propisana
Zakonom o državnim službenicima, a djelatne vojne osobe stavljaju se na
raspolaganje Ministarstvu obrane i Oružanim snagama i imaju prava
propisana Zakonom o službi u Oružanim snagama.

Prijam u službu

Članak 69.

\(1\) Za prijam na rad u sigurnosno-obavještajne agencije nije obvezan
natječaj.

\(2\) Osobe koje se primaju na rad u sigurnosno-obavještajne agencije,
osim općih uvjeta za prijam propisanih Zakonom o državnim službenicima,
moraju ispunjavati i posebne uvjete za prijam i raspoređivanje na
pojedine poslove (određena stručna sprema i struka, radni staž, posebne
stručne vještine i znanja, posebna zdravstvena i psihička sposobnost
i dr.) propisane pravilnicima o unutarnjem redu sigurnosno-obavještajnih
agencija.

\(3\) Osobe koje se primaju na rad u sigurnosno-obavještajne agencije
moraju ispunjavati i sigurnosne uvjete koji se utvrđuju postupkom
sigurnosne provjere. Sigurnosna provjera provodi se pristankom osobe
koja se prima na rad u sigurnosno-obavještajne agencije, i u odnosu na
užu obitelj osobe, te na osobe s kojima živi u bračnoj ili izvanbračnoj
zajednici, odnosno s kojima živi u zajedničkom kućanstvu. Ukoliko osoba
koja se prima na rad ne pristane na ove sigurnosne provjere, s njom se
ne može zasnovati službenički odnos.

\(4\) Ne mogu se primiti na rad u sigurnosno-obavještajne agencije osobe
za koje postoji zapreka za prijam u državnu službu.

\(5\) Ako na rad u sigurnosno-obavještajne agencije neka osoba nije
primljena jer ne ispunjava uvjete, odnosno jer postoje zapreke za
prijam, sigurnosno-obavještajne agencije nisu dužne obrazložiti razloge
zbog kojih nije primljena na rad.

Članak 70.

\(1\) Rješenje o prijamu u službu i o rasporedu na radno mjesto donosi
ravnatelj sigurnosno-obavještajne agencije.

\(2\) Rješenje iz stavka 1. ovoga članka ne dostavlja se središnjem
tijelu državne uprave nadležnom za službeničke odnose, osim rješenja o
stavljanju zaposlenika na raspolaganje Vladi.

\(3\) Protiv rješenja iz stavka 1. ovoga članka žalba nije dopuštena,
ali se može pokrenuti upravni spor.

Članak 71.

\(1\) Osobama koje su u sigurnosno-obavještajnu agenciju primljene na
rad kao vježbenici radni odnos može prestati tijekom vježbeničkog staža
ako se tijekom vježbeničkog staža ocijeni da ne pokazuju sposobnosti
nužne za obavljanje poslova u sigurnosno-obavještajnoj agenciji.

\(2\) Protiv rješenja o prestanku radnog odnosa iz stavka 1. ovoga
članka žalba nije dopuštena, ali se može pokrenuti upravni spor.

\(3\) Osobe koje su u sigurnosno-obavještajnu agenciju primljene na rad
kao službene osobe, službenici i namještenici primaju se uz obvezni
probni rad u trajanju od jedne godine.

Plaće

Članak 72.

Plaće dužnosnika i zaposlenika sigurnosno-obavještajnih agencija,
utvrđuju se odlukom Vlade sukladno odredbama ovoga Zakona.

Članak 73.

\(1\) Plaću dužnosnika i zaposlenika sigurnosno-obavještajnih agencija
čini umnožak koeficijenta složenosti poslova radnog mjesta na koje su
raspoređeni i osnovice za izračun plaće.

\(2\) Koeficijenti složenosti poslova radnog mjesta utvrđuju se odlukom
Vlade o plaćama.

\(3\) Osnovica za izračun plaće iz stavka 1. ovoga članka je osnovica
utvrđena prema propisima o državnim službenicima, nakon čega se uvećava
za 0,5% za svaku godinu navršenog radnog staža.

Članak 74.

\(1\) Dužnosnici i službene osobe osim plaće utvrđene prema odredbi
članka 74. ovoga Zakona imaju za posebne uvjete rada i opasnost te
odgovornost u obavljanju poslova pravo i na dodatke na plaću.

\(2\) Dodatke iz stavka 1. ovoga članka utvrđuje Vlada u postotku od
plaće dužnosnika odnosno službene osobe.

Prava, obveze i odgovornosti

Članak 75.

\(1\) Službene osobe sigurnosno-obavještajnih agencija dužne su
izvršavati poslove na koje su raspoređene i kada je to povezano s
opasnošću za njihov život, zdravlje ili njihovu imovinu.

\(2\) Službene osobe sigurnosno-obavještajnih agencija dužne su na
temelju naloga nadređene im osobe poslove obavljati i duže od punog
radnog vremena, ako je to nužno radi uspješnog i pravodobnog obavljanja
službenog posla.

\(3\) Službenim osobama sigurnosno-obavještajnih agencija za rad iz
stavka 2. ovoga članka pripada pravo na novčanu naknadu ili im se
određuju slobodni dani, sukladno pravilniku o unutarnjem redu
sigurnosno-obavještajne agencije.

Članak 76.

\(1\) Dužnosnici i službene osobe sigurnosno-obavještajnih agencija
imaju pravo na staž osiguranja u povećanom trajanju, tako da se svakih
12 mjeseci stvarno provedenih na dužnosti, odnosno radu može računati
kao 15, 16, 17 ili 18 mjeseci staža osiguranja,

\(2\) Na prijedlog ravnatelja sigurnosno-obavještajnih agencija Vlada će
odrediti radna mjesta sa stažem osiguranja u povećanom trajanju.

Članak 77.

\(1\) Zaposlenici sigurnosno-obavještajnih agencija i ostalih tijela
sigurnosno-obavještajnog sustava ne smiju biti članovi političkih
stranaka, niti smiju sudjelovati u njihovim aktivnostima ili politički
djelovati u sigurnosno-obavještajnim agencijama, a ne smiju obavljati
niti neku drugu javnu ili profesionalnu dužnost.

\(2\) Zaposlenici sigurnosno-obavještajnih agencija ne smiju biti
članovi uprava ili nadzornih odbora trgovačkih društava niti
odgovarajućih tijela drugih pravnih osoba.

Članak 78.

Zaposlenici sigurnosno-obavještajnih agencija ne smiju, bez suglasnosti
Savjeta za koordinaciju sigurnosno-obavještajnih agencija, javno
istupati i komentirati rad službe i drugih tijela i osoba u pitanjima
nacionalne sigurnosti, niti upoznavati neovlaštene osobe s podacima i
dokumentima sigurnosno-obavještajnih agencija.

Članak 79.

\(1\) Dužnosnici, odnosno čelnici i zaposlenici sigurnosno-obavještajnih
agencija i drugih tijela sigurnosno-obavještajnog sustava koji su imali
pristup podacima i dokumentima sigurnosno-obavještajnih agencija ili
drugih tijela sigurnosno-obavještajnog sustava dužni su čuvati podatke i
dokumente koji su zakonom određeni kao klasificirani, bez obzira na
način na koji su ih doznali, dok na zakonom propisan način ne budu
oslobođeni čuvanja tajne.

\(2\) Osobe iz stavka 1. ovoga članka ne smiju prisvajati dokumente
sigurnosno-obavještajnih agencija i drugih tijela
sigurnosno-obavještajnog sustava.

\(3\) Povreda odredbi stavka 1. i 2. ovoga članka predstavlja razlog za
razrješenje odnosno prestanak rada čelnika odnosno dužnosnika i
zaposlenika iz stavka 1. ovoga članka.

\(4\) Protiv rješenja o prestanku radnog odnosa iz stavka 3. ovoga
članka žalba nije dopuštena, ali se može pokrenuti upravni spor.

\(5\) Obveza čuvanja tajne traje i nakon prestanka rada čelnika, odnosno
dužnosnika i zaposlenika iz stavka 1. ovoga članka.

\(6\) Ravnatelji sigurnosno-obavještajnih agencija donijet će propise o
označavanju tajnosti podataka, načinu postupanja s tajnim podacima i
posebnim zaštitnim mjerama čuvanja tajnih podataka.

Članak 80.

\(1\) Zaštita tajnosti identiteta zaposlenika sigurnosno-obavještajnih
agencija, tajnih suradnika, osoba koje pomažu sigurnosno-obavještajnim
agencijama i drugih izvora podataka te zaštita načina na koji je podatak
prikupljen, obveza je sigurnosno-obavještajnih agencija i drugih tijela
sigurnosno-obavještajnog sustava.

\(2\) U slučaju potrebe svjedočenja službenih osoba
sigurnosno-obavještajnih agencija ili tajnih suradnika u postupcima pred
pravosudnim tijelima, a postupci su vezani za procesuiranje osoba koje
su uhićene zahvaljujući aktivnostima službenih osoba
sigurnosno-obavještajnih agencija ili tajnih suradnika, pravosudna
tijela dužna su održati u tajnosti njihov identitet.

Članak 81.

\(1\) Službene osobe sigurnosno-obavještajnih agencija koje su odlukom
nadležne zdravstvene komisije proglašene nesposobnima za obavljanje
poslova na koje su raspoređene, zbog ozljede ili oboljenja koje je
nastupilo u obavljanju zakonom i drugim propisima određenih poslova,
raspoređuju se na druge poslove koje mogu obavljati s time da zadržavaju
plaću i druga prava iz službeničkog odnosa, a ako se ne mogu
rasporediti, zadržavaju plaću i druga prava iz službeničkih odnosa do
donošenja konačnog rješenja o pravu na mirovinu, a najdulje tri godine
od dana donošenja odluke o nesposobnosti.

\(2\) Službene osobe koje u obavljanju poslova ili povodom obavljanja
tih poslova izgube život sahranit će se u mjestu koje odredi njihova
obitelj na teret sredstava državnog proračuna.

\(3\) U slučaju iz stavka 2. ovoga članka obitelji službenih osoba imaju
pravo na jednokratnu novčanu pomoć u visini posljednje neto plaće
isplaćene službenoj osobi uvećane 12 puta.

Članak 82.

\(1\) Osoba koja pruži pomoć službenim osobama sigurnosno-obavještajnih
agencija u obavljanju njihovih poslova i tim povodom bude ozlijeđena ili
se razboli, a nije osigurana po drugoj osnovi, za vrijeme liječenja ima
prava iz zdravstvenog osiguranja kao da je zaposlena u
sigurnosno-obavještajnoj agenciji, a za slučaj invalidnosti prouzročene
ozljedom ili bolešću nastale za vrijeme pružanja pomoći službenoj osobi
ima prava iz mirovinskog osiguranja na teret državnog proračuna.

\(2\) Obitelj osobe koja prilikom pružanja pomoći službenim osobama
sigurnosno-obavještajnih agencija u obavljanju njenih poslova izgubi
život ima prava iz članka 81. stavka 2. i 3. ovoga Zakona.

Članak 83.

Ravnatelji sigurnosno-obavještajnih agencija imenuju povjerenstvo koje
utvrđuje okolnosti pod kojima su službena osoba ili osoba koja je
pružala pomoć službenim osobama sigurnosno-obavještajnih agencija u
obavljanju njihovih poslova izgubile život, narušile zdravlje ili se
razboljele.

Članak 84.

\(1\) Ako je protiv službenih osoba sigurnosno-obavještajnih agencija
pokrenut kazneni postupak zbog radnji počinjenih u obavljanju poslova
sigurnosno-obavještajnih agencija, sigurnosno-obavještajne agencije će
službenim osobama osigurati odvjetničku ili drugu pravnu pomoć, osim ako
je kazneni postupak pokrenut na temelju kaznene prijave
sigurnosno-obavještajnih agencija.

\(2\) Pod uvjetima iz stavka 1. ovoga članka sigurnosno-obavještajne
agencije će osigurati pravnu pomoć službenim osobama i nakon što im je
prestao radni odnos.

Članak 85.

\(1\) Sigurnosno-obavještajne agencije za svoje zaposlenike ugovaraju
životno osiguranje ili osiguranje za slučaj smrti ili gubitka radne
sposobnosti u svezi s radom te njihove imovine u svezi s radom.

\(2\) Službene osobe sigurnosno-obavještajnih agencija ovisno o
složenosti poslova imaju pravo na dopunsko, odnosno dodatno zdravstveno
osiguranje na teret sredstava državnog proračuna.

Članak 86.

\(1\) Na temelju rješenja ministra obrane, ravnatelja SOA-a, odnosno
predstojnika UVNS-a o prestanku službe zbog potreba službe, zaposlenik
VSOA-e, SOA-e i UVNS-a može ostvariti pravo na starosnu mirovinu, bez
obzira na godine života, kada navrši mirovinski staž od najmanje 30
godina, od toga najmanje 15 godina mirovinskog staža na dužnostima,
odnosno poslovima na kojima se staž osiguranja računa s povećanim
trajanjem sukladno odredbama Zakona o pravima iz mirovinskog osiguranja
djelatnih vojnih osoba, policijskih službenika i ovlaštenih službenih
osoba.

\(2\) Zaposlenicima sigurnosno-obavještajnih agencija kojima prestaje
radni odnos zbog ostvarivanja prava na mirovinu pripada otpremnina.
Visina otpremnine odredit će se pravilnikom koji donose ravnatelji
sigurnosno-obavještajnih agencija.

\(3\) Kao vrijeme provedeno na radnom mjestu sigurnosno-obavještajnih
agencija računa se i vrijeme provedeno na odgovarajućim poslovima u
sigurnosno-obavještajnim agencijama koje prestaju s radom na temelju
ovoga Zakona.

Članak 87.

\(1\) Za štetu nastalu građanima ili pravnim osobama nezakonitim,
namjernim ili krajnje nepažljivim postupanjem zaposlenika
sigurnosno-obavještajnih agencija odgovorna je Republika Hrvatska.

\(2\) Republika Hrvatska ima pravo od zaposlenika
sigurnosno-obavještajnih agencija za kojega se utvrdi da je kriv za
nastanak štete iz stavka 1. ovoga članka tražiti povrat iznosa
isplaćenog trećim osobama.

\(3\) Službenu osobu koja je odgovorna za štetu može se iz opravdanih
razloga u cijelosti ili djelomično osloboditi obveze naknade štete.

\(4\) Opravdani razlozi su postupanje službene osobe u izvanrednim
uvjetima ili pod okolnostima kada je štetu bilo otežano ili nemoguće
izbjeći.

\(5\) Postojanje okolnosti iz stavka 2. ovoga članka utvrđuju i rješenje
o djelomičnom ili potpunom oslobađanju od štete donose ravnatelji
sigurnosno-obavještajnih agencija.

Povrede službene dužnosti

Članak 88.

\(1\) Zaposlenici sigurnosno-obavještajnih agencija za povrede službene,
odnosno radne dužnosti odgovaraju sukladno Zakonu o državnim
službenicima, ako ovim Zakonom nije drukčije određeno.

\(2\) Zaposlenici VSOA-e za povrede službene, odnosno radne dužnosti,
odnosno stegovne pogreške ili prijestupe odgovaraju sukladno Zakonu o
državnim službenicima, odnosno Zakonu o službi u Oružanim snagama
Republike Hrvatske, ako ovim Zakonom nije drukčije određeno.

Članak 89.

\(1\) Zbog lakše povrede službene, odnosno radne dužnosti, odnosno zbog
stegovne pogreške zaposlenika VSOA-e postupak, na prijedlog nadređene
osobe, vode i rješenje donose ravnatelji sigurnosno-obavještajnih
agencija, odnosno osobe koje oni odrede.

\(2\) Zbog teže povrede službene, odnosno radne dužnosti, odnosno zbog
stegovnog prijestupa postupak, na prijedlog ravnatelja
sigurnosno-obavještajnih agencija ili osoba koje oni odrede, vode i
rješenja donose posebni disciplinski, odnosno stegovni sudovi.

\(3\) Prvostupanjski disciplinski, odnosno stegovni sudovi imaju
predsjednika i pet članova koje ravnatelji sigurnosno-obavještajnih
agencija ili osobe koje oni odrede imenuju iz reda zaposlenika
sigurnosno-obavještajnih agencija, od kojih su predsjednik i najmanje
dva člana diplomirani pravnici. Prvostupanjski sudovi odlučuju u vijeću
od tri člana koje određuje predsjednik prvostupanjskog suda za svaki
pojedini slučaj. Vijeću uvijek predsjeda član određen iz reda
diplomiranih pravnika, a može mu predsjedati i predsjednik suda.

\(4\) Drugostupanjski disciplinski, odnosno stegovni sudovi imaju
predsjednika i sedam članova koje ravnatelji sigurnosno-obavještajnih
agencija, odnosno osobe koje oni odrede imenuju iz reda zaposlenika
sigurnosno-obavještajne agencije, od kojih su predsjednik i najmanje
četiri člana diplomirani pravnici. Drugostupanjski sud odlučuje u vijeću
od tri člana koje određuje predsjednik drugostupanjskog suda za svaki
pojedini slučaj. Vijeću uvijek predsjeda član određen iz reda
diplomiranih pravnika, a može mu predsjedati i predsjednik
drugostupanjskog suda.

\(5\) U postupcima protiv zaposlenika sigurnosno-obavještajnih agencija
zbog povrede službene odnosno radne dužnosti javnost je isključena.

Članak 90.

Lake povrede službene dužnosti su uz lake povrede službene dužnosti
propisane Zakonom o državnim službenicima, odnosno stegovne pogreške su
uz stegovne pogreške propisane Zakonom o službi u Oružanim snagama
Republike Hrvatske i:

-- neprofesionalno ponašanje djelatnika sigurnosno-obavještajnih
agencija prema građanima, odnosno djelatnicima drugih tijela državne
uprave,

-- priopćavanje podataka, bez odobrenja neposrednog rukovoditelja, iz
djelokruga rada određene ustrojstvene jedinice sigurnosno-obavještajne
agencije nenadležnim zaposlenicima drugih ustrojstvenih jedinica.

Članak 91.

Teže povrede službene dužnosti su uz teže povrede službene dužnosti
propisane Zakonom o državnim službenicima, odnosno stegovni prijestupi
su uz stegovne prijestupe propisane Zakonom o službi u Oružanim snagama
Republike Hrvatske i:

-- nepravilno ili nenamjensko korištenje povjerenih sredstava,

-- iznošenje neistina o sigurnosno-obavještajnoj agenciji,

-- poduzimanje ili nepoduzimanje bilo koje radnje s ciljem
onemogućavanja ili otežavanja izvršavanja poslova
sigurnosno-obavještajne agencije,

-- davanje neistinitih i nepotpunih iskaza nadležnim nadzornim tijelima,

-- priopćavanje podataka sigurnosno-obavještajnih agencija, bez obzira
na stupanj tajnosti, neovlaštenim osobama,

-- iznošenje službenih dokumenata s oznakom tajnosti izvan radnih
prostorija agencija, osim po odobrenju neposrednog rukovoditelja.

Članak 92.

Zaposlenicima sigurnosno-obavještajnih agencija se za tešku povredu
službene dužnosti, odnosno stegovnog prijestupa uz kazne za povredu
službene dužnosti određene Zakonom o državnim službenicima, odnosno
stegovne kazne određene Zakonom o službi u Oružanim snagama mogu izreći
i disciplinska, odnosno stegovna kazna prestanka radnog odnosa uvjetno
na vrijeme od 3 do 12 mjeseci.

Članak 93.

Kada je službena osoba udaljena iz službe, oduzima joj se službena
iskaznica, značka, oružje i druga sredstva koja su joj povjerena za
obavljanje posla.

Premještaj

Članak 94.

\(1\) Radi potrebe obavljanja poslova službena osoba može privremeno ili
trajno biti premještena na drugo radno mjesto u istoj ili drugoj
ustrojstvenoj jedinici sigurnosno-obavještajne agencije, u istom ili
drugom mjestu rada.

\(2\) Premještaj do jedne godine smatra se privremenim premještajem.

\(3\) Trajni premještaj u drugo mjesto rada moguć je samo uz suglasnost
službene osobe.

\(4\) Žalba protiv rješenja o premještaju nije dopuštena, ali se može
pokrenuti upravni spor.

Članak 95.

\(1\) Službena osoba koja se premješta u drugo mjesto rada udaljeno više
od 50 kilometara od mjesta njegova stanovanja, ostvaruje prava
predviđena Zakonom o državnim službenicima.

\(2\) Službena osoba premještena na vlastiti zahtjev nema prava iz
stavka 1. ovoga članka.

Članak 96.

\(1\) Na temelju sporazuma između ravnatelja sigurnosno-obavještajnih
agencija i čelnika drugog državnog tijela, službena osoba može, bez
vlastite suglasnosti, privremeno ili trajno biti premještena na rad u
drugo državno tijelo, na odgovarajuće radno mjesto za koje je propisana
ista stručna sprema.

\(2\) Sporazum o premještaju iz stavka 1. ovoga članka sklapa se na
temelju potreba sigurnosno-obavještajnih agencija i drugih državnih
tijela za djelatnicima posebnih stručnih vještina i znanja te
odgovarajućih sigurnosnih uvjeta utvrđenih kroz postupak sigurnosne
provjere.

\(3\) Službena osoba koja se premješta na rad u drugo državno tijelo ne
može se bez vlastite suglasnosti trajno premjestiti u drugo mjesto rada
koje je udaljeno više od 50 kilometara od mjesta njegova stanovanja.

\(4\) Žalba protiv rješenja o premještaju nije dopuštena, ali se može
pokrenuti upravni spor.

Članak 97.

Službene osobe sigurnosno-obavještajnih agencija mogu biti upućene na
rad u inozemstvo u okviru suradnje sa stranom sigurnosnom ili drugom
odgovarajućom službom ili na temelju međunarodnog ugovora.

Članak 98.

Ravnatelji sigurnosno-obavještajnih agencija pobliže će urediti prava,
obveze i odgovornosti službene osobe za vrijeme premještaja u drugo
državno tijelo ili za vrijeme rada u inozemstvu.

Prestanak službe

Članak 99.

\(1\) Službenim osobama SOA-e uz slučajeve prestanka državne službe
propisane Zakonom o državnim službenicima služba će prestati ako se
utvrdi da su nesavjesnim obavljanjem poslova ili povredom propisa kojima
se uređuje rad SOA-e onemogućavale obavljanje poslova iz djelokruga
SOA-e.

\(2\) Službenim osobama VSOA-e uz, slučajeve prestanka državne službe
propisane Zakonom o državnim službenicima, odnosno Zakonom o službi u
Oružanim snagama Republike Hrvatske, služba će prestati ako se utvrdi da
su nesavjesnim obavljanjem poslova ili povredom propisa kojima se
uređuje rad VSOA-e onemogućavale obavljanje poslova iz djelokruga
VSOA-e.

\(3\) Pod onemogućavanjem obavljanja poslova iz stavka 1. i 2. ovoga
članka smatra se prekoračenje ovlasti ili neprimjenjivanje ovlasti,
uslijed čega je nastupila šteta za fizičke ili pravne osobe,
sigurnosno-obavještajne agencije, državne tijela ili Republiku Hrvatsku.

\(4\) Rješenje o prestanku službe u slučaju iz stavka 1. i 2. ovoga
članka donose ravnatelji na prijedlog ovlaštenih službenih osoba koje su
utvrdile postojanje činjenica iz stavka 3. ovoga članka.

\(5\) Protiv rješenja iz stavka 3. ovoga članka žalba nije dopuštena,
ali se može pokrenuti upravni spor.

\(6\) Kada rješenje o prestanku službe u slučaju iz stavka 2. ovoga
članka donosi ravnatelj VSOA-e za službene osobe koje su djelatne vojne
osobe, o njihovom djelatnom statusu i drugim pravima iz radnog odnosa
izvan VSOA-e odlučuje Ministarstvo obrane ili Oružane snage.

Članak 100.

Službenim osobama SOA-e uz slučajeve prestanka službe po sili zakona
propisane Zakonom o državnim službenicima, a službenim osobama VSOA-e uz
slučajeve prestanka službe po sili zakona propisane Zakonom o državnim
službenicima, odnosno Zakonom o službi u Oružanim snagama, služba po
sili zakona prestaje:

-- kada joj nadležno tijelo utvrdi pravo na mirovinu zbog opće ili
profesionalne nesposobnosti za rad -- danom pravomoćnosti rješenja,

-- kada se utvrdi da je zaposlenik kod primanja na rad iznio neistinite
podatke -- danom saznanja za neistinitost podataka,

-- kada je osuđena za kazneno djelo za koje se progoni po službenoj
dužnosti, osim za kaznena djela iz glave XX. Kaznenog zakona Republike
Hrvatske koja se odnose na sigurnost prometa -- danom pravomoćnosti
presude,

-- ako odbije zakoniti premještaj -- danom kojim se morao javiti na
dužnosti,

-- kada se sazna da je postupila suprotno odredbi članka 77. i 78. ovoga
Zakona -- danom saznanja o povredi ovih odredbi,

-- kada se sazna da je postupila suprotno odredbi članka 79. stavka 1. i
2. ovoga Zakona,

-- danom saznanja o povredi ove odredbe.

Članak 101.

Ako nadležna zdravstvena povjerenstva sigurnosno-obavještajnih agencija,
odnosno UVNS-a proglase zaposlenika nesposobnim za daljnji rad ovlašteni
vještak iz članka 113. stavka 1. Zakona o mirovinskom osiguranju utvrdit
će kod tog zaposlenika postojanje profesionalne ili opće nesposobnosti
za rad prema Zakona o mirovinskom osiguranju.

Članak 102.

\(1\) Na temelju odluke ravnatelja sigurnosno-obavještajnih agencija,
odnosno predstojnika UVNS-a zaposlenicima sigurnosno-obavještajnih
agencija, odnosno UVNS-a koji imaju 20 godina staža osiguranja od čega
su stvarno proveli najmanje 10 godina na dužnostima, odnosno poslovima
na kojima se staž osiguranja računa s povećanim trajanjem, a za koje se
u odgovarajućem postupku utvrdi nemogućnost daljnjega profesionalnog
razvoja, služba može prestati zbog profesionalne nesposobnosti za rad s
pravom na invalidsku mirovinu.

\(2\) Protiv rješenja iz stavka 2. ovoga članka žalba nije dopuštena,
ali se može pokrenuti upravni spor.

### VIII. NADZOR NAD SIGURNOSNO-OBAVJEŠTAJNIM AGENCIJAMA

Članak 103.

Nadzor nad sigurnosno-obavještajnim agencijama provode:

-- Hrvatski sabor

-- Ured Vijeća za nacionalnu sigurnost

-- Vijeće za građanski nadzor sigurnosno-obavještajnih agencija.

Članak 104.

\(1\) Nadzor nad sigurnosno-obavještajnim agencijama obavlja Hrvatski
sabor neposredno i putem odbora Hrvatskoga sabora nadležnog za
nacionalnu sigurnost te putem Vijeća za građanski nadzor
sigurnosno-obavještajnih agencija.

\(2\) U provedbi nadzora iz stavka 1. ovoga članka Hrvatski sabor može
zatražiti:

-- od sigurnosno-obavještajne agencije izvješća o radnjama i mjerama
koje provodi sigurnosno-obavještajna agencija,

-- od predsjednika Vrhovnog suda Republike Hrvatske izvješća o poduzetim
mjerama tajnog prikupljanja podataka ili o poduzetim mjerama tajnog
prikupljanja podataka prema određenim osobama,

-- od sigurnosno-obavještajnih agencija izvješća o provođenju mjera
tajnog prikupljanja podataka ili o provođenju mjera tajnog prikupljanja
podataka prema određenim osobama,

-- izvješće o tome prikupljaju li sigurnosno-obavještajne agencije
podatke koji se tiču zastupnika ili osobe koja je član njegovog
obiteljskog kućanstva,

\(3\) U provedbi nadzora nad sigurnosno-obavještajnim agencijama
Hrvatski sabor, odnosno odbor nadležan za nacionalnu sigurnost može
zatražiti od UVNS-a dostavljanje izvješća i obavijesti i/ili obavljanje
stručnog nadzora nad sigurnosno-obavještajnim agencijama.

\(4\) Odbor Hrvatskoga sabora nadležan za nacionalnu sigurnost može
obaviti i neposredan nadzor sigurnosno-obavještajnih agencija.

\(5\) U slučaju obavljanja neposrednog nadzora od strane odbora
Hrvatskoga sabora nadležnog za nacionalnu sigurnost primjenjuju se
odredbe ovoga Zakona koje određuju postupanje UVNS-a pri obavljanju
stručnog nadzora.

Članak 105.

\(1\) Osim pitanja iz članka 104. stavka 2. ovoga Zakona o kojima će
raspravu provoditi odbor Hrvatskoga sabora nadležan za nacionalnu
sigurnost, odbor je ovlašten i saslušavati ravnatelje i službene osobe
sigurnosno-obavještajnih agencija o tome jesu li neke mjere i radnje tih
agencija bile nezakonite, raspravljati o zakonitosti financijskog i
materijalnog poslovanja sigurnosno-obavještajnih agencija, razmatrati
izvješće pučkog pravobranitelja o zaštiti ustavnih i zakonskih prava
građana u postupcima koje poduzimaju sigurnosno-obavještajne agencije te
razmatrati rad sigurnosno-obavještajnih agencija u svezi s vanjskom
politikom Republike Hrvatske.

\(2\) Kada Hrvatski sabor ili odbor Hrvatskoga sabora nadležan za
nacionalnu sigurnost zatraži izvješća i dokumentaciju ili potrebne
podatke od sigurnosno-obavještajnih agencija, Savjeta za koordinaciju
sigurnosno-obavještajnih agencija i predsjednika Vrhovnog suda Republike
Hrvatske u slučaju iz članka 104. stavka 2. podstavka 3. ovoga Zakona, o
tome će obavijestiti UVNS te će predstojnika UVNS-a i ravnatelja
nadležne sigurnosno-obavještajne agencije pozvati da prisustvuje
sjednici na kojoj se raspravlja o pitanjima iz rada
sigurnosno-obavještajne agencije.

\(3\) Informacije Hrvatskome saboru, odnosno odboru Hrvatskoga sabora
nadležnom za nacionalnu sigurnost, ne mogu sadržavati podatke o osobama
s kojima je surađivala sigurnosno-obavještajna agencija u provođenju
svoje djelatnosti i podatke dobivene od stranih obavještajnih ili
sigurnosnih službi/agencija osim po dopuštenju tih službi/agencija ili
odluci Vijeća za nacionalnu sigurnost.

\(4\) Radom odbora Hrvatskoga sabora nadležnog za nacionalnu sigurnost
predsjedava zastupnik iz redova najzastupljenije oporbene stranke.

Stručni nadzor nad radom sigurnosno-obavještajnih agencija

Članak 106.

Stručni nadzor nad radom sigurnosno-obavještajnih agencija i OTC-a
obavlja UVNS.

Članak 107.

\(1\) U obavljanju poslova stručnog nadzora UVNS:

-- prati i nadzire zakonitosti rada,

-- prati i nadzire ostvarivanje propisanih ciljeva i djelokruga rada,

-- prati i nadzire djelotvornost i svrsishodnost rada,

-- nadzire primjenu mjera tajnog prikupljanja podataka kojima se
ograničavaju ustavna ljudska prava i temeljne slobode,

-- nadzire uporabu financijskih sredstava,

-- nadzire koordinaciju i suradnju među sigurnosno-obavještajnim
agencijama i odgovarajućim službama drugih zemalja.

\(2\) U obavljanju poslova iz stavka 1. ovoga članka UVNS može vršiti
uvid u izvješća i druge dokumente sigurnosno-obavještajnih agencija i
OTC-a, obavljati razgovore s ravnateljima i zaposlenicima
sigurnosno-obavještajnih agencija i OTC-a, kada je to nužno radi
utvrđenja činjenica odlučnih za ocjenu zakonitosti rada.

Članak 108.

\(1\) Sigurnosno-obavještajne agencije dužne su službenim osobama UVNS-a
na njihov obrazloženi zahtjev omogućiti i uvid u podatke o identitetu
izvora agencija samo u slučaju ako je to neophodno radi ostvarivanja
ciljeva nadzora u konkretnom slučaju.

\(2\) U slučaju izričitog neslaganja sa zahtjevom iz stavka 1. ovoga
članka ravnatelji sigurnosno-obavještajnih agencija zatražit će da
odluku o konkretnom slučaju donese Vijeće za nacionalnu sigurnost

Članak 109.

\(1\) Kada UVNS, obavljajući poslove iz članka 107. stavka 1. ovoga
Zakona utvrdi postupanja sigurnosno-obavještajnih agencija kojima se
kršio ili krši Ustav i zakoni Republike Hrvatske, predstojnik UVNS-a
dužan je poduzeti mjere kojima će se trenutačno otkloniti uočene
nepravilnosti i o tome izvijestiti Predsjednika Republike i predsjednika
Vlade, te predsjednika Hrvatskoga Sabora ukoliko je nadzor obavljen na
zahtjev Hrvatskoga sabora, odnosno odbora Hrvatskoga sabora nadležnog za
nacionalnu sigurnost.

\(2\) Mjere iz stavka 1. ovoga članka koje poduzima UVNS pobliže će se
odrediti uredbom iz članka 11. ovoga Zakona.

Građanski nadzor nad radom sigurnosno-obavještajnih agencija

Članak 110.

\(1\) U cilju ostvarivanja građanskog nadzora nad radom
sigurnosno-obavještajnih agencija osniva se Vijeće za građanski nadzor
sigurnosno-obavještajnih agencija (u daljnjem tekstu: Vijeće).

\(2\) Vijeće se sastoji od predsjednika i šest članova koje imenuje
Hrvatski sabor.

\(3\) Za članove Vijeća mogu biti imenovani hrvatski državljani visoke
stručne spreme, pri čemu najmanje po jedan član Vijeća moraju biti
diplomirani pravnik, diplomirani politolog i dipl.ing. elektrotehnike.

\(4\) Predsjednik i članovi Vijeća imenuju se na četiri godine i nakon
isteka mandata mogu biti ponovno imenovani.

\(5\) Predsjednik i članovi Vijeća za zakonitost svog rada odgovorni su
Hrvatskom saboru, a nadzor nad zakonitošću njihova rada provodi odbor
Hrvatskoga sabora nadležan za nacionalnu sigurnost.

\(6\) Pitanja bitna za rad Vijeća koja nisu uređena ovim Zakonom, i
obavljanje administrativnih poslova za Vijeće, uredit će se aktom
Hrvatskoga sabora na prijedlog odbora Hrvatskoga sabora nadležnog za
nacionalnu sigurnost.

Članak 111.

\(1\) Vijeće obavlja sljedeće poslove:

-- prati zakonitost rada sigurnosnih službi,

-- prati i nadzire primjenu mjera tajnog prikupljanja podataka kojima se
ograničavaju ustavna ljudska prava i temeljne slobode,

-- prikupljena saznanja i podatke iz prethodnih točki dostavlja u formi
obavijesti Vijeću za nacionalnu sigurnost, predsjedniku Hrvatskoga
sabora, predsjedniku odbora Hrvatskoga sabora nadležnog za nacionalnu
sigurnost, te ravnateljima sigurnosno-obavještajnih agencija, te

-- daje obavijest i o načinu podnošenja zahtjeva iz članka 112. ovoga
Zakona.

\(2\) U obavljanju poslova iz stavka 1. ovoga članka Vijeće može vršiti
uvid u izvješća i druge dokumente sigurnosno-obavještajnih agencija,
obavljati razgovore s čelnicima i službenim osobama
sigurnosno-obavještajnih agencija, kada je to nužno radi utvrđenja
činjenica odlučnih za ocjenu zakonitosti rada agencija.

Članak 112.

Vijeće poslove iz članka 111. ovoga Zakona obavlja na temelju programa
koji donosi odbor za nacionalnu sigurnost; na temelju zahtjeva građana,
državnih tijela i pravnih osoba o zamijećenim nezakonitim postupcima ili
nepravilnostima u radu sigurnosno-obavještajnih agencija, osobito u
slučajevima kršenja Ustavom zajamčenih ljudskih prava i temeljnih
sloboda.

Članak 113.

\(1\) O izvršenom nadzoru izvješćuje se podnositelj zahtjeva.

\(2\) Vijeće će se u odgovoru na zahtjev ograničiti isključivo na
primjedbe postavljene u zahtjevu.

\(3\) Ukoliko se izvršenim nadzorom utvrdi postojanje nezakonitosti
predsjednik Vijeća izvijestit će o rezultatima nadzora Predsjednika
Republike Hrvatske, predsjednika Hrvatskoga sabora, predsjednika Vlade i
Glavnoga državnog odvjetnika.

\(4\) Na zahtjev predsjednika Hrvatskoga sabora, a najmanje jednom u
šest mjeseci, predsjednik Vijeća podnosi izvješća o radu Vijeća.

Članak 114.

\(1\) Predsjednik i članovi Vijeća dužni su kao tajnu čuvati sve podatke
koje saznaju u obavljanju poslova Vijeća.

\(2\) Obveza iz stavka 1. ovoga članka traje i po prestanku obnašanja te
dužnosti.

### IX. SREDSTVA ZA RAD SIGURNOSNO-OBAVJEŠTAJNIH AGENCIJA, UREDA VIJEĆA ZA NACIONALNU SIGURNOST, ZAVODA ZA SIGURNOST INFORMACIJSKIH SUSTAVA I OPERATIVNO-TEHNIČKOG CENTRA ZA NADZOR TELEKOMUNIKACIJA

Članak 115.

\(1\) Sredstva za rad sigurnosno-obavještajnih agencija, UVNS-a, ZSIS-a
i OTC-a osiguravaju se u državnom proračunu.

\(2\) U okviru sredstava za rad sigurnosno-obavještajnih agencija,
UVNS-a, ZSIS-a i OTC-a osiguravaju se i posebna sredstva za radni
prostor, tehničku opremu, posebne namjene u obavljanju obavještajnih i
protuobavještajnih poslova, školovanje, obuku i osposobljavanje
zaposlenika sigurnosno-obavještajnih agencija te za mjere prikrivanja.

Članak 116.

Na financijsko i materijalno poslovanje sigurnosno-obavještajnih
agencija, UVNS-a, ZSIS-a i OTC-a odgovarajuće se primjenjuju propisi
koji uređuju poslovanje tijela državne uprave. Podaci o financijskom i
materijalnom poslovanju su tajni.

### X. PRIJELAZNE I ZAVRŠNE ODREDBE

Članak 117.

\(1\) Uredbe koje se odnose na unutarnje ustrojstvo
sigurnosno-obavještajnih agencija, UVNS-a, ZSIS-a i OTC-a te druge
uredbe propisane ovim Zakonom, Vlada će donijeti u roku od 30 dana od
dana stupanja na snagu ovoga Zakona.

\(2\) Pravilnici o unutarnjem redu i pravilnici o načinu
sigurnosno-obavještajnog postupanja sigurnosno-obavještajnih agencija,
Pravilnici o unutarnjem redu i drugi pravilnici UVNS-a donijet će se u
roku od 60 dana od dana stupanja na snagu ovoga Zakona.

Članak 118.

Ravnatelj SOA-e, ravnatelj VSOA-e i predstojnik UVNS-a imenovat će se u
roku od 15 dana od dana stupanja na snagu ovoga Zakona.

Članak 119.

\(1\) Ravnatelj ZSIS-a imenovat će se u roku od 30 dana od dana stupanja
na snagu ovoga Zakona.

\(2\) Pravilnik o unutarnjem redu i ostali pravilnici ZSIS-a donijet će
se u roku od 60 dana od dana stupanja na snagu ovoga Zakona.

Članak 120.

\(1\) Danom stupanja na snagu ovoga Zakona započinju s radom SOA, VSOA i
ZSIS, a prestaju s radom Obavještajna agencija (OA), Protuobavještajna
agencija (POA) i Vojna sigurnosna agencija (VSA) te Zavod za
informacijsku sigurnost i kripto-zaštitnu tehnologiju.

\(2\) Unutarnje ustrojstvene jedinice OA-e i POA-e nastavljaju s radom
kao unutarnje ustrojstvene jedinice SOA-e, do stupanja na snagu Uredbe o
unutarnjem ustrojstvu SOA-e.

\(3\) Danom stupanja na snagu ovoga Zakona zaposlenici Obavještajne
agencije (OA) i zaposlenici Protuobavještajne agencije (POA) postaju
zaposlenici SOA-e, a zaposlenici Vojne sigurnosne agencije (VSA) postaju
zaposlenici VSOA-e i do donošenja Pravilnika o unutarnjem redu SOA-e,
odnosno VSOA-e, obavljaju poslove na kojima su zatečeni na dan stupanja
na snagu ovoga Zakona.

Članak 121.

\(1\) Zaposlenici Obavještajne agencije (OA), Protuobavještajne agencije
(POA) i Vojne sigurnosne agencije (VSA) nastavljaju s radom na poslovima
radnih mjesta na kojima su zatečeni na dan stupanja na snagu ovoga
Zakona i zadržavaju plaću i dodatke na plaću utvrđene dosadašnjim
rješenjima do donošenja rješenja o rasporedu na poslove utvrđene
pravilnicima o unutarnjem redu SOA-e i VSOA-e.

\(2\) Zaposlenici sigurnosno-obavještajnih agencija mogu se rasporediti
na radna mjesta za koja se traži jedan stupanj viša stručna sprema od
one koju imaju uz uvjet da u roku od četiri godine od dana prethodnog
rasporeda steknu traženu stručnu spremu.

\(3\) Zaposlenici SOA-e koji odbiju raspored i djelatnici VSO-e koji
odbiju raspored ili ne budu raspoređeni stavit će se na raspolaganje
Vladi, osim djelatnih vojnih osoba zaposlenika VSOA-e koji se stavljaju
na raspolaganje Ministarstvu obrane i Oružanim snagama.

Članak 122.

\(1\) Danom stupanja na snagu ovoga Zakona, prostor, opremu, uređaje,
pismohranu i dokumentaciju i druga sredstva Obavještajne agencije i
Protuobavještajne agencije preuzima SOA, Vojne sigurnosne agencije
preuzima VSOA, a Zavoda za informacijsku sigurnost i kripto-zaštitnu
tehnologiju preuzima ZSIS, ako Predsjednik Republike i Vlada suglasno ne
odrede drukčije.

\(2\) Do dana stupanja na snagu Pravilnika o načinu
obavještajno-sigurnosnog postupanja i drugih provedbenih propisa SOA-e i
VSOA-e ogovarajuće će se primjenjivati odredbe postojećih akata kojima
je uređen način obavještajnog, odnosno sigurnosnog djelovanja
Obavještajne agencije, Protuobavještajne agencije i Vojne sigurnosne
agencije, ako nisu suprotne odredbama ovoga Zakona.

Članak 123.

OTC će se ustrojiti najkasnije u roku od godinu dana od dana stupanja na
snagu ovoga Zakona. Do ustrojavanja OTC-a poslove iz nadležnosti OTC-a
obavlja Operativno-tehnički centar za nadzor telekomunikacija SOA-e.

Članak 124.

Odredbe iz članka 105. stavka 4. ovoga Zakona primjenjivat će se od dana
konstituiranja novog saziva Hrvatskoga sabora, nakon održanih sljedećih
parlamentarnih izbora.

Članak 125.

\(1\) Danom stupanja na snagu ovoga Zakona prestaje važiti Zakon o
sigurnosnim službama Republike Hrvatske (»Narodne novine«, br. 32/02. i
38/02.).

\(2\) Danom stupanja na snagu ovoga Zakona prestaje važiti Uredba Vlade
Republike Hrvatske o osnivanju Zavoda za informacijsku sigurnost i
kripto-zaštitnu tehnologiju.

\(3\) Danom stupanja na snagu Uredbe iz članka 20. stavka 1. ovoga
Zakona prestaje važiti Uredba o obvezama iz područja nacionalne
sigurnosti Republike Hrvatske za pravne i fizičke osobe u
telekomunikacijama.

Članak 126.

Ovaj Zakon stupa na snagu 30 dana od dana objave u »Narod­nim novinama«.

Klasa: 215-01/06-01/04

Zagreb, 30. lipnja 2006.

HRVATSKI SABOR
