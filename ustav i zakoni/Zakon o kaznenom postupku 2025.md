**ZAKON O KAZNENOM POSTUPKU**

[Prvi dio OPĆE ODREDBE
[4](#prvi-dio-opće-odredbe)](#prvi-dio-opće-odredbe)

[Glava I. NAČELA KAZNENOG POSTUPKA
[4](#glava-i.-načela-kaznenog-postupka)](#glava-i.-načela-kaznenog-postupka)

[Glava II. NADLEŽNOST SUDOVA
[8](#glava-ii.-nadležnost-sudova)](#glava-ii.-nadležnost-sudova)

[1. Stvarna nadležnost i sastav sudova
[8](#stvarna-nadležnost-i-sastav-sudova)](#stvarna-nadležnost-i-sastav-sudova)

[2. Mjesna nadležnost [10](#mjesna-nadležnost)](#mjesna-nadležnost)

[3. Spajanje i razdvajanje postupka
[11](#spajanje-i-razdvajanje-postupka)](#spajanje-i-razdvajanje-postupka)

[4. Prenošenje nadležnosti
[11](#prenošenje-nadležnosti)](#prenošenje-nadležnosti)

[5. Posljedice nenadležnosti i sukob nadležnosti
[12](#posljedice-nenadležnosti-i-sukob-nadležnosti)](#posljedice-nenadležnosti-i-sukob-nadležnosti)

[Glava III. IZUZEĆE [12](#glava-iii.-izuzeće)](#glava-iii.-izuzeće)

[Glava IV. DRŽAVNI ODVJETNIK
[13](#glava-iv.-državni-odvjetnik)](#glava-iv.-državni-odvjetnik)

[Glava V. ŽRTVA, OŠTEĆENIK I PRIVATNI TUŽITELJ
[14](#glava-v.-žrtva-oštećenik-i-privatni-tužitelj)](#glava-v.-žrtva-oštećenik-i-privatni-tužitelj)

[1. Žrtva [14](#žrtva)](#žrtva)

[2. Oštećenik [17](#oštećenik)](#oštećenik)

[3. Oštećenik kao tužitelj
[18](#oštećenik-kao-tužitelj)](#oštećenik-kao-tužitelj)

[4. Privatni tužitelj [19](#privatni-tužitelj)](#privatni-tužitelj)

[Glava VI. OKRIVLJENIK I BRANITELJ
[20](#glava-vi.-okrivljenik-i-branitelj)](#glava-vi.-okrivljenik-i-branitelj)

[1. Prava okrivljenika [20](#prava-okrivljenika)](#prava-okrivljenika)

[2. Branitelj [20](#branitelj)](#branitelj)

[Glava VII. PODNESCI I ZAPISNIK
[24](#glava-vii.-podnesci-i-zapisnik)](#glava-vii.-podnesci-i-zapisnik)

[1. Podnesci [24](#podnesci)](#podnesci)

[2. Podnesci u elektroničkom obliku
[24](#podnesci-u-elektroničkom-obliku)](#podnesci-u-elektroničkom-obliku)

[3. Zapisnik [25](#zapisnik)](#zapisnik)

[Glava VIII. ROKOVI [27](#glava-viii.-rokovi)](#glava-viii.-rokovi)

[Glava IX. MJERE OSIGURANJA PRISUTNOSTI OKRIVLJENIKA I DRUGE MJERE
OPREZA
[28](#glava-ix.-mjere-osiguranja-prisutnosti-okrivljenika-i-druge-mjere-opreza)](#glava-ix.-mjere-osiguranja-prisutnosti-okrivljenika-i-druge-mjere-opreza)

[1. Zajednička odredba [28](#zajednička-odredba)](#zajednička-odredba)

[2. Poziv okrivljeniku [28](#poziv-okrivljeniku)](#poziv-okrivljeniku)

[3. Dovođenje [28](#dovođenje)](#dovođenje)

[4. Mjere opreza [29](#mjere-opreza)](#mjere-opreza)

[5. Jamstvo [31](#jamstvo)](#jamstvo)

[6. Uhićenje [32](#uhićenje)](#uhićenje)

[7. Pritvor [34](#pritvor)](#pritvor)

[8. Istražni zatvor u domu
[35](#istražni-zatvor-u-domu)](#istražni-zatvor-u-domu)

[9. Istražni zatvor [36](#istražni-zatvor)](#istražni-zatvor)

[j) Očevidnik istražnog zatvora
[41](#j-očevidnik-istražnog-zatvora)](#j-očevidnik-istražnog-zatvora)

[Glava X. TROŠKOVI KAZNENOG POSTUPKA
[42](#glava-x.-troškovi-kaznenog-postupka)](#glava-x.-troškovi-kaznenog-postupka)

[Glava XI. IMOVINSKOPRAVNI ZAHTJEV
[44](#glava-xi.-imovinskopravni-zahtjev)](#glava-xi.-imovinskopravni-zahtjev)

[Glava XII. ODLUKE, DOSTAVA, UVID U SPIS, KAZNENA EVIDENCIJA, OSOBNI
PODACI, PRONAĐENE I ODUZETE STVARI
[45](#glava-xii.-odluke-dostava-uvid-u-spis-kaznena-evidencija-osobni-podaci-pronađene-i-oduzete-stvari)](#glava-xii.-odluke-dostava-uvid-u-spis-kaznena-evidencija-osobni-podaci-pronađene-i-oduzete-stvari)

[1. Donošenje i proglašavanje odluka
[45](#donošenje-i-proglašavanje-odluka)](#donošenje-i-proglašavanje-odluka)

[2. Dostava [46](#dostava)](#dostava)

[3. Izvršenje odluka [49](#izvršenje-odluka)](#izvršenje-odluka)

[4. Uvid u spis [50](#uvid-u-spis)](#uvid-u-spis)

[5. Kaznena evidencija [51](#kaznena-evidencija)](#kaznena-evidencija)

[6. Prikupljanje, korištenje i zaštita osobnih podataka za potrebe
kaznenog postupka
[51](#prikupljanje-korištenje-i-zaštita-osobnih-podataka-za-potrebe-kaznenog-postupka)](#prikupljanje-korištenje-i-zaštita-osobnih-podataka-za-potrebe-kaznenog-postupka)

[7. Postupanje s pronađenim i oduzetim stvarima
[54](#postupanje-s-pronađenim-i-oduzetim-stvarima)](#postupanje-s-pronađenim-i-oduzetim-stvarima)

[Glava XIII. PRAVNA POMOĆ
[54](#glava-xiii.-pravna-pomoć)](#glava-xiii.-pravna-pomoć)

[Glava XIV. POSEBNE PRETPOSTAVKE ZA KAZNENI PROGON I ZAPOČINJANJE
KAZNENOG POSTUPKA
[55](#glava-xiv.-posebne-pretpostavke-za-kazneni-progon-i-započinjanje-kaznenog-postupka)](#glava-xiv.-posebne-pretpostavke-za-kazneni-progon-i-započinjanje-kaznenog-postupka)

[Glava XV. ZNAČENJE ZAKONSKIH IZRAZA
[56](#glava-xv.-značenje-zakonskih-izraza)](#glava-xv.-značenje-zakonskih-izraza)

[Drugi dio KAZNENI POSTUPAK [58](#_Toc374534004)](#_Toc374534004)

[A. Prethodni postupak
[58](#a.-prethodni-postupak)](#a.-prethodni-postupak)

[Glava XVI. IZVIDI I ISTRAŽIVANJE
[58](#glava-xvi.-izvidi-i-istraživanje)](#glava-xvi.-izvidi-i-istraživanje)

[1. Kaznena prijava [58](#kaznena-prijava)](#kaznena-prijava)

[2. Odbačaj kaznene prijave
[59](#odbačaj-kaznene-prijave)](#odbačaj-kaznene-prijave)

[3. Odbačaj kaznene prijave prema načelu svrhovitosti
[60](#odbačaj-kaznene-prijave-prema-načelu-svrhovitosti)](#odbačaj-kaznene-prijave-prema-načelu-svrhovitosti)

[4. Izvidi kaznenih djela
[61](#izvidi-kaznenih-djela)](#izvidi-kaznenih-djela)

[5. Hitne dokazne radnje
[64](#hitne-dokazne-radnje)](#hitne-dokazne-radnje)

[6. Istraživanje [64](#istraživanje)](#istraživanje)

[7. Dokazne radnje kada je počinitelj nepoznat
[65](#dokazne-radnje-kada-je-počinitelj-nepoznat)](#dokazne-radnje-kada-je-počinitelj-nepoznat)

[Glava XVII. ISTRAGA [66](#glava-xvii.-istraga)](#glava-xvii.-istraga)

[1. Pokretanje, tijek i okončanje istrage
[66](#pokretanje-tijek-i-okončanje-istrage)](#pokretanje-tijek-i-okončanje-istrage)

[2. Dokazno ročište [70](#dokazno-ročište)](#dokazno-ročište)

[3. Pouka o pravima [71](#pouka-o-pravima)](#pouka-o-pravima)

[4. Zaštita postupovnih prava obrane
[71](#zaštita-postupovnih-prava-obrane)](#zaštita-postupovnih-prava-obrane)

[Glava XVIII. DOKAZNE RADNJE
[72](#glava-xviii.-dokazne-radnje)](#glava-xviii.-dokazne-radnje)

[1. Pretraga [72](#pretraga)](#pretraga)

[2. Privremeno oduzimanje predmeta
[76](#privremeno-oduzimanje-predmeta)](#privremeno-oduzimanje-predmeta)

[3. Ispitivanje okrivljenika
[79](#ispitivanje-okrivljenika)](#ispitivanje-okrivljenika)

[4. Ispitivanje svjedoka
[81](#ispitivanje-svjedoka)](#ispitivanje-svjedoka)

[5. Prepoznavanje [85](#prepoznavanje)](#prepoznavanje)

[6. Očevid [86](#očevid)](#očevid)

[7. Uzimanje otisaka prstiju i otisaka drugih dijelova tijela
[86](#uzimanje-otisaka-prstiju-i-otisaka-drugih-dijelova-tijela)](#uzimanje-otisaka-prstiju-i-otisaka-drugih-dijelova-tijela)

[8. Vještačenje [87](#vještačenje)](#vještačenje)

[9. Dokaz ispravom [91](#dokaz-ispravom)](#dokaz-ispravom)

[10. Dokaz snimkom [91](#dokaz-snimkom)](#dokaz-snimkom)

[11. Elektronički (digitalni) dokaz
[91](#elektronički-digitalni-dokaz)](#elektronički-digitalni-dokaz)

[12. Posebne dokazne radnje
[92](#posebne-dokazne-radnje)](#posebne-dokazne-radnje)

[13. Provjera uspostavljanja telekomunikacijskog kontakta
[96](#provjera-uspostavljanja-telekomunikacijskog-kontakta)](#provjera-uspostavljanja-telekomunikacijskog-kontakta)

[Glava XIX. OPTUŽIVANJE
[97](#glava-xix.-optuživanje)](#glava-xix.-optuživanje)

[1. Podizanje, sadržaj i predaja optužnice
[97](#podizanje-sadržaj-i-predaja-optužnice)](#podizanje-sadržaj-i-predaja-optužnice)

[2. Prethodno ispitivanje i odgovor na optužnicu
[97](#prethodno-ispitivanje-i-odgovor-na-optužnicu)](#prethodno-ispitivanje-i-odgovor-na-optužnicu)

[2.a Pritužba zbog nepostupanja suda u zakonskim rokovima u prethodnom
postupku
[98](#a-pritužba-zbog-nepostupanja-suda-u-zakonskim-rokovima-u-prethodnom-postupku)](#a-pritužba-zbog-nepostupanja-suda-u-zakonskim-rokovima-u-prethodnom-postupku)

[3. Postupak pred optužnim vijećem
[98](#postupak-pred-optužnim-vijećem)](#postupak-pred-optužnim-vijećem)

[4. Odlučivanje o potvrđivanju optužnice
[100](#odlučivanje-o-potvrđivanju-optužnice)](#odlučivanje-o-potvrđivanju-optužnice)

[5. Očitovanje okrivljenika o krivnji i sporazumijevanje o kazni i
drugim mjerama
[101](#očitovanje-okrivljenika-o-krivnji-i-sporazumijevanje-o-kazni-i-drugim-mjerama)](#očitovanje-okrivljenika-o-krivnji-i-sporazumijevanje-o-kazni-i-drugim-mjerama)

[6. Donošenje presude na temelju sporazuma stranaka
[101](#donošenje-presude-na-temelju-sporazuma-stranaka)](#donošenje-presude-na-temelju-sporazuma-stranaka)

[7. Povlačenje i izmjena optužnice
[102](#povlačenje-i-izmjena-optužnice)](#povlačenje-i-izmjena-optužnice)

[8. Upućivanje na suđenje
[103](#upućivanje-na-suđenje)](#upućivanje-na-suđenje)

[B. Rasprava i presuda
[103](#b.-rasprava-i-presuda)](#b.-rasprava-i-presuda)

[Glava XX. PRIPREME ZA RASPRAVU I OKONČANJE KAZNENOG POSTUPKA PRIJE
OTVARANJA RASPRAVE
[103](#glava-xx.-pripreme-za-raspravu-i-okončanje-kaznenog-postupka-prije-otvaranja-rasprave)](#glava-xx.-pripreme-za-raspravu-i-okončanje-kaznenog-postupka-prije-otvaranja-rasprave)

[1. Uvodne odredbe [103](#uvodne-odredbe)](#uvodne-odredbe)

[2. Pripremno ročište [103](#pripremno-ročište)](#pripremno-ročište)

[3. Obustava kaznenog postupka
[105](#obustava-kaznenog-postupka)](#obustava-kaznenog-postupka)

[4. Određivanje rasprave
[105](#određivanje-rasprave)](#određivanje-rasprave)

[Glava XXI. RASPRAVA [106](#glava-xxi.-rasprava)](#glava-xxi.-rasprava)

[1. Javnost rasprave [106](#javnost-rasprave)](#javnost-rasprave)

[2. Upravljanje raspravom
[106](#upravljanje-raspravom)](#upravljanje-raspravom)

[3. Pretpostavke za održavanje rasprave
[108](#pretpostavke-za-održavanje-rasprave)](#pretpostavke-za-održavanje-rasprave)

[4. Odgoda i prekid rasprave
[109](#odgoda-i-prekid-rasprave)](#odgoda-i-prekid-rasprave)

[5. Zapisnik o raspravi i snimanje rasprave
[109](#zapisnik-o-raspravi-i-snimanje-rasprave)](#zapisnik-o-raspravi-i-snimanje-rasprave)

[6. Početak rasprave [111](#početak-rasprave)](#početak-rasprave)

[7. Dokazni postupak [112](#dokazni-postupak)](#dokazni-postupak)

[8. Izmjena optužbe [115](#izmjena-optužbe)](#izmjena-optužbe)

[9. Završni govori stranaka
[115](#završni-govori-stranaka)](#završni-govori-stranaka)

[Glava XXII. PRESUDA [116](#glava-xxii.-presuda)](#glava-xxii.-presuda)

[1. Izricanje presude [116](#izricanje-presude)](#izricanje-presude)

[2. Vrste presuda [116](#vrste-presuda)](#vrste-presuda)

[3. Objava presude [117](#objava-presude)](#objava-presude)

[4. Izrada i dostava pisane presude
[118](#izrada-i-dostava-pisane-presude)](#izrada-i-dostava-pisane-presude)

[C. Pravni lijekovi [120](#c.-pravni-lijekovi)](#c.-pravni-lijekovi)

[Glava XXIII. REDOVITI PRAVNI LIJEKOVI
[120](#glava-xxiii.-redoviti-pravni-lijekovi)](#glava-xxiii.-redoviti-pravni-lijekovi)

[1. Žalba protiv presude prvostupanjskog suda
[120](#žalba-protiv-presude-prvostupanjskog-suda)](#žalba-protiv-presude-prvostupanjskog-suda)

[2. Žalba protiv presuda drugostupanjskog suda
[125](#žalba-protiv-presuda-drugostupanjskog-suda)](#žalba-protiv-presuda-drugostupanjskog-suda)

[3. Žalba protiv rješenja
[125](#žalba-protiv-rješenja)](#žalba-protiv-rješenja)

[Glava XXIV. IZVANREDNI PRAVNI LIJEKOVI
[126](#glava-xxiv.-izvanredni-pravni-lijekovi)](#glava-xxiv.-izvanredni-pravni-lijekovi)

[1. Obnova kaznenog postupka
[126](#obnova-kaznenog-postupka)](#obnova-kaznenog-postupka)

[2. Zahtjev za zaštitu zakonitosti
[129](#zahtjev-za-zaštitu-zakonitosti)](#zahtjev-za-zaštitu-zakonitosti)

[3. Zahtjev za izvanredno preispitivanje pravomoćne presude
[130](#zahtjev-za-izvanredno-preispitivanje-pravomoćne-presude)](#zahtjev-za-izvanredno-preispitivanje-pravomoćne-presude)

[Treći dio POSEBNI POSTUPCI
[132](#treći-dio-posebni-postupci)](#treći-dio-posebni-postupci)

[Glava XXV. POSEBNOSTI KAZNENOG POSTUPKA PO PRIVATNOJ TUŽBI
[132](#glava-xxv.-posebnosti-kaznenog-postupka-po-privatnoj-tužbi)](#glava-xxv.-posebnosti-kaznenog-postupka-po-privatnoj-tužbi)

[Glava XXVI. IZDAVANJE KAZNENOG NALOGA I IZRICANJE SUDSKE OPOMENE
[133](#glava-xxvi.-izdavanje-kaznenog-naloga-i-izricanje-sudske-opomene)](#glava-xxvi.-izdavanje-kaznenog-naloga-i-izricanje-sudske-opomene)

[1. Izdavanje kaznenog naloga
[133](#izdavanje-kaznenog-naloga)](#izdavanje-kaznenog-naloga)

[2. Izricanje sudske opomene
[134](#izricanje-sudske-opomene)](#izricanje-sudske-opomene)

[Glava XXVII. POSTUPAK PREMA OKRIVLJENICIMA S DUŠEVNIM SMETNJAMA
[135](#glava-xxvii.-postupak-prema-okrivljenicima-s-duševnim-smetnjama)](#glava-xxvii.-postupak-prema-okrivljenicima-s-duševnim-smetnjama)

[Glava XXVIII. POSTUPAK ZA ODUZIMANJE PREDMETA I IMOVINSKE KORISTI
[137](#glava-xxviii.-postupak-za-oduzimanje-predmeta-i-imovinske-koristi)](#glava-xxviii.-postupak-za-oduzimanje-predmeta-i-imovinske-koristi)

[Glava XXIX. POSTUPAK ZA OPOZIV UVJETNE OSUDE
[142](#glava-xxix.-postupak-za-opoziv-uvjetne-osude)](#glava-xxix.-postupak-za-opoziv-uvjetne-osude)

[Glava XXX. POSTUPAK ZA IZDAVANJE TJERALICE I OBJAVE
[142](#glava-xxx.-postupak-za-izdavanje-tjeralice-i-objave)](#glava-xxx.-postupak-za-izdavanje-tjeralice-i-objave)

[Glava XXXI. PRIJELAZNE I ZAVRŠNE ODREDBE
[143](#glava-xxxi.-prijelazne-i-završne-odredbe)](#glava-xxxi.-prijelazne-i-završne-odredbe)

[1. Revizija te izvanredni pravni lijek protiv odluke sudova bivše SFRJ
[143](#revizija-te-izvanredni-pravni-lijek-protiv-odluke-sudova-bivše-sfrj)](#revizija-te-izvanredni-pravni-lijek-protiv-odluke-sudova-bivše-sfrj)

[2. Ostale prijelazne i završne odredbe
[144](#ostale-prijelazne-i-završne-odredbe)](#ostale-prijelazne-i-završne-odredbe)

[Prijelazne i završne odredbe iz NN 80/11
[145](#prijelazne-i-završne-odredbe-iz-nn-8011-od-13.07.2011.)](#prijelazne-i-završne-odredbe-iz-nn-8011-od-13.07.2011.)

[Prijelazne i završne odredbe iz NN 143/12
[145](#prijelazne-i-završne-odredbe-iz-nn-14312-od-20.12.2012.)](#prijelazne-i-završne-odredbe-iz-nn-14312-od-20.12.2012.)

[Prijelazne i završne odredbe iz NN 145/13
[145](#prijelazne-i-završne-odredbe-iz-nn-14513-od-06.12.2013.)](#prijelazne-i-završne-odredbe-iz-nn-14513-od-06.12.2013.)

[Prijelazne i završne odredbe iz NN 70/17
[146](#prijelazne-i-završne-odredbe-iz-nn-7017-od-19.07.2017.)](#prijelazne-i-završne-odredbe-iz-nn-7017-od-19.07.2017.)

[Prijelazne i završne odredbe iz NN 126/19
[147](#prijelazne-i-završne-odredbe-iz-nn-12619-od-24.12.2019.)](#prijelazne-i-završne-odredbe-iz-nn-12619-od-24.12.2019.)

[Prijelazne i završne odredbe iz NN 80/22
[147](#prijelazne-i-završne-odredbe-iz-nn-8022-od-11.07.2022.)](#prijelazne-i-završne-odredbe-iz-nn-8022-od-11.07.2022.)

**ZAKON O KAZNENOM POSTUPKU**

### Prvi dio OPĆE ODREDBE

#### Glava I. NAČELA KAZNENOG POSTUPKA

Članak 1. (NN 145/13)

\(1\) Ovaj Zakon utvrđuje pravila kojima se osigurava da nitko nedužan
ne bude osuđen, a da se počinitelju kaznenog djela izrekne kazna ili
druga mjera uz uvjete koje predviđa zakon i na temelju zakonito
provedenog postupka pred nadležnim sudom.

\(2\) Kazneni progon i postupak može se voditi i završiti samo prema
pravilima i pod uvjetima propisanim zakonom.

Članak 1.a (NN 56/13, 145/13, 70/17, 126/19, 80/22, 36/24)

Ovim se Zakonom u pravni poredak Republike Hrvatske prenose:

1\) Direktiva 2010/64/EU Europskog parlamenta i Vijeća od 20. listopada
2010. o pravu na tumačenje i prevođenje u kaznenim postupcima (SL L 280,
26. 10. 2010.),

2\) Direktiva 2011/36/EU Europskog parlamenta i Vijeća od 5. travnja
2011. o prevenciji i borbi protiv trgovanja ljudima i zaštiti žrtava
trgovanja ljudima (SL L 101, 15. 4. 2011.),

3\) Direktiva 2011/93/EU Europskog parlamenta i Vijeća od 13. prosinca
2011. o borbi protiv seksualne zlouporabe i seksualnog iskorištavanja
djece i dječje pornografije (SL L 335, 17. 12. 2011.),

4\) Direktiva 2012/13/EU Europskog parlamenta i Vijeća od 22. svibnja
2012. o pravu na informaciju u kaznenom postupku (SL L 142, 1. 6.
2012.),

5\) Okvirna odluka Vijeća 2008/977/PUP od 27. studenoga 2008. o zaštiti
osobnih podataka obrađenih u okviru policijske i pravosudne suradnje u
kaznenim predmetima (SL L 350, 30. 12. 2008.),

6\) Direktiva 2012/29/EU Europskog parlamenta i Vijeća od 25. listopada
2012. o uspostavi minimalnih standarda za prava, potporu i zaštitu
žrtava kaznenih djela te o zamjeni Okvirne odluke Vijeća 2001/220/PUP
(SL L 315, 14. 11. 2012.),

7\) Direktiva 2013/48/EU Europskog parlamenta i Vijeća od 22. listopada
2013. o pravu na pristup odvjetniku u kaznenom postupku i u postupku na
temelju europskog uhidbenog naloga te o pravu na obavješćivanje treće
strane u slučaju oduzimanja slobode i na komunikaciju s trećim osobama i
konzularnim tijelima (SL L 294, 6. 11. 2013.),

8\) Direktiva 2014/42/EU Europskog parlamenta i Vijeća od 3. travnja
2014. o zamrzavanju i oduzimanju predmeta i imovinske koristi ostvarene
kaznenim djelima u Europskoj uniji (SL L 127, 29. 4. 2014.),

9.) Direktiva 2014/57/EU Europskog parlamenta i Vijeća od 16. travnja
2014. o kaznenopravnim sankcijama za zlouporabu tržišta (SL L 173, 12.
6. 2014.),

10\) Direktiva 2014/62/EU Europskog parlamenta i Vijeća od 15. svibnja
2014. o kaznenopravnoj zaštiti eura i drugih valuta od krivotvorenja,
kojom se zamjenjuje Okvirna odluka Vijeća 2000/383/PUP (SL L 151, 21. 5.
2014.),

11\) Direktiva 2016/343/EU Europskog parlamenta i Vijeća od 9. ožujka
2016. o jačanju određenih vidova pretpostavke nedužnosti i prava
sudjelovati na raspravi u kaznenom postupku (SL L 65, 11. 3. 2016.),

12.) Direktiva 2016/800/EU Europskog parlamenta i Vijeća od 11. svibnja
2016. o postupovnim jamstvima za djecu koja su osumnjičenici ili
optuženici u kaznenim postupcima (SL L 132, 21. 5. 2016.),

13\) Direktiva 2016/1919/EU Europskog parlamenta i Vijeća od 26.
listopada 2016. o pravnoj pomoći za osumnjičenike i okrivljenike u
kaznenom postupku i za tražene osobe u postupku na temelju europskog
uhidbenog naloga (SL L 297, 4. 11. 2016.),

14\) Direktiva (EU) 2017/541 Europskog parlamenta i Vijeća od 15. ožujka
2017. o suzbijanju terorizma i zamjeni Okvirne odluke Vijeća
2002/475/PUP i o izmjeni Odluke Vijeća 2005/671/PUP (SL L 88, 31. 3.
2017.),

15.) Direktiva (EU) 2017/1371 Europskog parlamenta i Vijeća od 5. srpnja
2017. o suzbijanju prijevara počinjenih protiv financijskih interesa
Unije kaznenopravnim sredstvima (SL L 198, 28. 7. 2017.),

16.) Direktiva (EU) 2018/1673 Europskog parlamenta i Vijeća od 23.
listopada 2018. o borbi protiv pranja novca kaznenopravnim sredstvima
(SL L 284, 12. 11. 2018.),

17.) Direktiva (EU) 2019/713 Europskog parlamenta i Vijeća od 17.
travnja 2019. o borbi protiv prijevara i krivotvorenja u vezi s
bezgotovinskim sredstvima plaćanja i zamjeni Okvirne odluke Vijeća
2001/413/PUP (SL L 123, 10. 5. 2019.).

Članak 2. (NN 145/13, 70/17)

\(1\) Kazneni postupak se provodi na zahtjev ovlaštenog tužitelja.

\(2\) Za djela za koja se kazneni postupak pokreće po službenoj dužnosti
ovlašteni tužitelj je državni odvjetnik, a za djela za koja se kazneni
postupak pokreće po privatnoj tužbi ovlašteni tužitelj je privatni
tužitelj. Za kaznena djela za koja je to propisano zakonom državni
odvjetnik pokreće kazneni postupak samo na prijedlog žrtve.

\(3\) Ako zakonom nije drukčije propisano, državni odvjetnik je dužan
pokrenuti kazneni postupak ako postoji osnovana sumnja da je određena
osoba počinila kazneno djelo za koje se kazneni postupak pokreće po
službenoj dužnosti, a nema zakonskih smetnji za progon te osobe.

\(4\) Ako državni odvjetnik ustanovi da nema osnova za pokretanje ili
provođenje kaznenog progona, na njegovo mjesto može stupiti žrtva u
ulozi oštećenika kao tužitelja uz uvjete određene ovim Zakonom.

Članak 3. (NN 126/19)

\(1\) Svatko je nedužan i nitko ga ne može smatrati krivim za kazneno
djelo dok mu se pravomoćnom sudskom presudom ne utvrdi krivnja.

\(2\) Teret dokaza u postupku utvrđivanja krivnje osumnjičenika,
okrivljenika ili optuženika je na tužitelju, osim ako zakonom nije
drukčije propisano.

\(3\) Dvojbu o postojanju činjenica koje tvore obilježja kaznenog djela
ili o kojima ovisi primjena kaznenog zakona sud rješava presudom na
način koji je povoljniji za okrivljenika.

Članak 4. (NN 145/13)

\(1\) Svaka radnja ili mjera ograničenja slobode ili prava utemeljena na
ovom Zakonu mora biti razmjerna naravi potrebe za ograničenjem u svakom
pojedinom slučaju.

\(2\) Sud i druga državna tijela pri odlučivanju o radnjama i mjerama
ograničenja slobode ili prava po službenoj dužnosti paze da se ne
primjenjuje teža mjera ako se ista svrha može postići blažom mjerom.
Njihovo trajanje mora biti ograničeno na najkraće nužno vrijeme.

Članak 5.

\(1\) Okrivljenik se ima pravo braniti sam ili uz stručnu pomoć
branitelja kojega sam izabire iz reda odvjetnika. Ako sam ne uzme
branitelja, okrivljeniku će se radi osiguranja obrane postaviti
branitelj kad je to određeno ovim Zakonom.

\(2\) Pod uvjetima koje određuje ovaj Zakon okrivljeniku koji ne može
podmiriti troškove branitelja, postavit će se, na njegov zahtjev,
branitelj na teret proračunskih sredstava.

\(3\) Sud ili drugo državno tijelo koje provodi radnje u kaznenom
postupku dužno je prije ispitivanja okrivljenika, poučiti ga o pravu na
branitelja i u svezi s braniteljem.

\(4\) Okrivljeniku se mora osigurati dovoljno vremena i mogućnosti za
pripremu obrane.

Članak 6. (NN 76/09)

\(1\) U postupku uređenom ovim Zakonom, zabranjena je diskriminacija
sukladno pripadnosti rasi, etničkoj pripadnosti, boji kože, spolu,
jeziku, vjeri, političkom ili drugom uvjerenju, nacionalnom ili
socijalnom podrijetlu, imovnom stanju, članstvu u sindikatu,
obrazovanju, društvenom položaju, bračnom ili obiteljskom statusu, dobi,
zdravstvenom stanju, invaliditetu, genetskom naslijeđu, rodnom
identitetu, izražavanju ili spolnoj orijentaciji.

\(2\) Zabranjeno je da se prema okrivljeniku, svjedoku ili drugoj osobi
primijene medicinske intervencije ili da im se daju takva sredstva
kojima bi se utjecalo na njihovu volju pri davanju iskaza, niti se smije
upotrijebiti sila, prijetnja ili druga slična sredstva.

\(3\) Iskaz pribavljen protivno stavcima 1. i 2. ovoga članka, ne može
se upotrijebiti kao dokaz u postupku.

Članak 7. (NN 145/13, 36/24)

\(1\) Sa svakim uhićenikom i okrivljenikom mora se postupati čovječno i
poštivati njegovo dostojanstvo.

\(2\) Uhićenik mora biti odmah:

1\) na njemu razumljiv način obaviješten o razlozima uhićenja,

2\) poučen da nije dužan iskazivati, da ima pravo sam sebe ne izložiti
kaznenom progonu te da se korištenje tih prava ne smije upotrijebiti
protiv njega te se ne smije smatrati dokazom da je počinio kazneno djelo
koje mu se stavlja na teret,

3\) poučen da ima pravo na stručnu pomoć branitelja kojega može sam
izabrati,

4\) poučen da će nadležno tijelo, na njegov zahtjev, o uhićenju
izvijestiti njegovu obitelj ili drugu osobu koju on odredi,

5\) poučen o drugim pravima propisanim ovim Zakonom.

Članak 8. (NN 56/13, 145/13, 70/17)

\(1\) U kaznenom postupku u uporabi je hrvatski jezik i latinično pismo,
ako za uporabu u pojedinim područjima nije zakonom uveden i drugi jezik
ili pismo.

\(2\) Odluke, pozive i druga pismena upućuje tijelo koje vodi postupak
na hrvatskom jeziku i latiničnom pismu. Na hrvatskom jeziku i latiničnom
pismu dostavljaju se sudu tužbe, žalbe i drugi podnesci. Ako je na
pojedinom sudskom području u službenu uporabu zakonom uveden i drugi
jezik ili pismo, podnesci se mogu tijelu koje vodi postupak dostavljati
i na tom jeziku ili pismu.

\(3\) Stranke i ostali sudionici u postupku imaju pravo služiti se
svojim jezikom, uključujući i znakovni jezik gluhih i gluhoslijepih. Ako
se radnja u postupku ne vodi na jeziku koji osoba govori i razumije,
osigurat će se usmeno prevođenje odnosno prevođenje ili tumačenje
znakovnim jezikom gluhih i gluhoslijepih onoga što ona odnosno drugi
iznosi te isprava i drugog pisanog dokaznog materijala koji se izvodi. U
zapisniku će se zabilježiti da je dana pouka i izjava sudionika. O pravu
na usmeno prevođenje odnosno prevođenje ili tumačenje znakovnim jezikom
gluhih i gluhoslijepih osoba će se poučiti prije prvog ispitivanja.

\(4\) Pravo na prevođenje ima okrivljenik u smislu članka 202. stavka 3.
ovog Zakona koji ne govori i ne razumije jezik na kojem se vodi postupak
ili je gluh ili nijem ili gluhoslijep.

\(5\) Okrivljeniku iz stavka 4. ovog članka pisano će se prevesti pouka
o pravima, odluka o oduzimanju slobode, rješenje o provođenju istrage i
nalog o provođenju dokaznih radnji, optužnica, privatna tužba, poziv,
sudska odluka nakon optuženja do pravomoćnog okončanja postupka te u
postupku o izvanrednim pravnim lijekovima. Ako navedena pismena nisu
dostupna na jeziku koji okrivljenik govori i razumije, bit će mu
prevedena usmeno, a u pisanom obliku bit će mu uručena u najkraćem
mogućem roku na jeziku koji govori i razumije. Ako okrivljenik iz stavka
4. ovog članka ne može pročitati navedena pismena bit će mu izložena na
njemu razumljiv način.

\(6\) Tijelo koje vodi postupak može samo ili na obrazloženi pisani
zahtjev okrivljenika rješenjem odrediti da se pisano prevede dokaz ili
njegov dio ako je to potrebno za korištenje procesnih prava obrane.
Iznimno, umjesto pisanog prevođenja, može se osigurati usmeno prevođenje
ili usmeni sažetak dokaza, ako se time ne krše procesna prava obrane, a
okrivljenik ima branitelja. Protiv rješenja kojim se odbija zahtjev
okrivljenika da se pisano prevede dokaz ili njegov dio za koji
okrivljenik smatra da je nužan za korištenje procesnih prava obrane,
okrivljenik ima pravo žalbe.

\(7\) Okrivljenik iz stavka 4. ovog članka se može odreći prava na
pisano prevođenje nakon što ga je tijelo koje vodi postupak poučilo o
posljedicama odricanja. Izjava o odricanju mora biti slobodna i
nedvosmislena te potpisana od strane okrivljenika.

\(8\) Okrivljenik iz stavka 4. ovog članka ima pravo i na prevođenje
razgovora i dopisivanja s braniteljem potrebnih radi pripreme obrane,
podnošenja pravnog sredstva ili lijeka ili poduzimanja drugih radnji u
postupku ako je to potrebno za korištenje procesnih prava obrane.
Prevođenje će se osigurati na zahtjev okrivljenika.

\(9\) Na dokazima pribavljenim kršenjem prava na prevođenje ne može se
temeljiti sudska odluka.

\(10\) Okrivljenik iz stavka 4. ovog članka ima pravo pritužbe na
kvalitetu prevođenja tijelu koje vodi postupak. Ako je pritužba osnovana
odredit će se drugi tumač.

\(11\) Prevođenje i tumačenje obavlja tumač. Ako se time ne krše
procesna prava obrane, odnosno prava drugih sudionika u postupku da
aktivno ostvaruju svoja prava ili razumiju tijek postupka, prevođenje i
tumačenje moguće je provesti putem telefonske veze ili audio -- video
uređaja.

\(12\) Okrivljenik iz stavka 4. ovog članka kojem je oduzeta sloboda
može dostavljati tijelu koje vodi postupak podneske na svom jeziku.

Članak 9. (NN 145/13)

\(1\) Sud i državna tijela koja sudjeluju u kaznenom postupku s jednakom
pažnjom ispituju i utvrđuju činjenice koje terete okrivljenika i koje mu
idu u korist.

\(2\) Državno odvjetništvo, istražitelj i policija neovisno i
nepristrano razjašnjavaju sumnju o kaznenom djelu za koje se kazneni
postupak pokreće po službenoj dužnosti. Ta tijela su dužna s jednakom
pažnjom prikupljati podatke o krivnji i nedužnosti okrivljenika.

\(3\) Pravo suda i državnih tijela koja sudjeluju u kaznenom postupku da
ocjenjuju postojanje ili nepostojanje činjenica nije vezano ni
ograničeno posebnim formalnim dokaznim pravilima.

\(4\) Sud i druga državna tijela dužni su jasno izložiti razloge za
odluke koje donose.

Članak 10. (NN 143/12, 145/13)

\(1\) Sudske se odluke ne mogu temeljiti na dokazima pribavljenim na
nezakonit način (nezakoniti dokazi).

\(2\) Nezakoniti su dokazi:

1\) koji su pribavljeni kršenjem Ustavom, zakonom ili međunarodnim
pravom propisane zabrane mučenja, nečovječnog ili ponižavajućeg
postupanja,

2\) koji su pribavljeni povredom Ustavom, zakonom ili međunarodnim
pravom zajamčenih prava obrane, prava na ugled i čast, te prava na
nepovredivost osobnog i obiteljskog života, osim u slučaju iz stavka 3.
ovog članka,

3\) koji su pribavljeni povredom odredaba kaznenog postupka i koji su
izričito predviđeni ovim Zakonom,

4\) za koje se saznalo iz nezakonitih dokaza.

\(3\) Ne smatraju se nezakonitima dokazi pribavljeni povredom prava i
sloboda iz stavka 2. točke 2. ovog članka u postupku za teške oblike
kaznenih djela iz nadležnosti županijskog suda, kod kojih interes
kaznenog progona i kažnjavanja počinitelja preteže nad povredom prava.

\(4\) Sudska odluka ne može se temeljiti isključivo na dokazu iz stavka
3. ovog članka.

Članak 11. (NN 145/13)

\(1\) Okrivljenik ima pravo da zakonom ustanovljeni neovisni i
nepristrani sud pravično, javno i u razumnom roku odluči o optužbi u
skladu sa zakonom.

\(2\) Postupak se mora provesti bez odugovlačenja, a u postupcima u
kojima je okrivljeniku privremeno oduzeta sloboda, sud i državna tijela
postupat će osobito žurno.

\(3\) Sud i druga državna tijela dužni su onemogućiti svaku zlouporabu
prava koja pripadaju sudionicima u postupku.

\(4\) Stranci, branitelju, oštećeniku, opunomoćeniku ili zakonskom
zastupniku koji u kaznenom postupku svojom radnjom očigledno
zloupotrebljava pravo iz ovog Zakona, sud će rješenjem uskratiti pravo
na tu radnju. Žalba ne odgađa izvršenje rješenja.

\(5\) Ako je u slučaju iz stavka 4. ovog članka okrivljenik ostao bez
branitelja, predsjednik suda će na zahtjev tijela koje vodi postupak
postaviti branitelja po službenoj dužnosti.

Članak 12. (NN 145/13)

\(1\) Nitko ne može biti ponovno kazneno progonjen za djelo za koje je
već bio suđen i za koje je donesena pravomoćna sudska presuda.

\(2\) Obnova pravomoćno okončanog kaznenog postupka može se provesti
samo u postupku i pod uvjetima propisanim zakonom. Ne može se obnoviti
kazneni postupak protiv osobe koja je pravomoćno oslobođena od optužbe.

Članak 13.

Ako Zakon drukčije ne propisuje (članak 544. stavak 2.), povodom pravnog
lijeka izjavljenog samo u korist okrivljenika, presuda se ne može
izmijeniti na njegovu štetu.

Članak 14.

Osoba koja je neopravdano osuđena za kazneno djelo ili je neosnovano
uhićena ima pravo na svekoliku rehabilitaciju, pravo na naknadu štete iz
sredstava državnog proračuna te druga prava utvrđena zakonom.

Članak 15.

Okrivljenika ili drugu osobu koja sudjeluje u postupku, a iz neznanja bi
mogla propustiti kakvu radnju ili se zbog toga ne bi koristila svojim
pravima, sud ili drugo tijelo koje provodi radnju poučiti će o pravima
koja joj prema ovom Zakonu pripadaju i o posljedicama propuštanja
radnje.

Članak 16. (NN 76/09, 145/13)

\(1\) Žrtva i oštećenik imaju u kaznenom postupku prava u skladu s ovim
Zakonom.

\(2\) Policija, istražitelj, državno odvjetništvo i sud postupaju s
posebnim obzirom prema žrtvi kaznenog djela.

\(3\) Tijela iz stavka 2. ovog članka dužna su žrtvu i oštećenika
upoznati s njihovim pravima u postupku sukladno ovom Zakonu i pri
poduzimanju radnji na primjeren način skrbiti o njihovim pravima.

Članak 17. (NN 76/09, 145/13)

\(1\) Kazneni postupak započinje:

1\) pravomoćnošću rješenja o provođenju istrage,

2\) potvrđivanjem optužnice ako istraga nije provedena,

3\) određivanjem rasprave na temelju privatne tužbe,

4\) donošenjem presude o izdavanju kaznenog naloga (članak 541. stavak
1.).

\(2\) Kad je propisano da pokretanje kaznenog postupka ima za posljedicu
ograničenje određenih prava, te posljedice, ako zakonom nije drukčije
određeno, nastupaju potvrđivanjem optužnice, a za kaznena djela za koja
je propisana kao glavna kazna novčana kazna ili zatvor do pet godina, od
dana kad je donesena osuđujuća presuda.

Članak 18. (NN 76/09, 80/11, 145/13, 126/19)

\(1\) Ako primjena kaznenog zakona zavisi od prethodnog rješenja pravnog
pitanja za čije je rješenje nadležan sud u kojem drugom postupku ili
drugo državno tijelo, kazneni sud može sam riješiti to pitanje prema
odredbama koje važe za dokazivanje u kaznenom postupku. Rješenje tog
pravnog pitanja od strane kaznenog suda ima učinak samo za kazneni
predmet o kojem taj sud raspravlja.

\(2\) Ako je o takvu prethodnom pitanju već donio odluku sud u kojem
drugom postupku ili drugo državno tijelo, takva odluka ne veže kazneni
sud što se tiče ocjene je li počinjeno određeno kazneno djelo.

Članak 18.a (NN 126/19)

\(1\) Sud koji je na temelju članka 267. Ugovora o funkcioniranju
Europske unije podnio zahtjev Sudu Europske unije za donošenje prethodne
odluke rješenjem će prekinuti postupak do donošenja odluke Suda Europske
unije.

\(2\) Žalba protiv rješenja iz stavka 1. ovoga članka nije dopuštena.

\(3\) Za vrijeme trajanja prekida ne teče zastara kaznenog progona.

\(4\) Za vrijeme trajanja prekida postupka sud može poduzeti samo one
radnje za koje postoji opasnost od odgode.

\(5\) Ako je sud odredio prekid postupka zbog razloga iz stavka 1. ovoga
Zakona, o podnošenju zahtjeva Sudu Europske unije dužan je obavijestiti
ministarstvo nadležno za vanjske poslove.

#### Glava II. NADLEŽNOST SUDOVA

##### 1. Stvarna nadležnost i sastav sudova

Članak 19. (NN 80/11)

\(1\) U kaznenim predmetima sude općinski sudovi, županijski sudovi,
Visoki kazneni sud Republike Hrvatske i Vrhovni sud Republike Hrvatske.

\(2\) Sudovi iz stavka 1. ovog članka sude u granicama svoje stvarne i
mjesne nadležnosti za sva kaznena djela i svim osobama ako zakonom nije
drukčije propisano.

Članak 19.a (NN 80/11)

\(1\) Općinski sudovi su nadležni:

1\) suditi u prvom stupnju za kaznena djela za koja je zakonom propisana
kao glavna kazna novčana kazna ili kazna zatvora do dvanaest godina,
osim ako zakonom nije drukčije propisano,

2\) u postupcima iz točke 1. ovog stavka odlučivati o potvrđivanju
optužnice,

3\) odlučivati o žalbama protiv rješenja za koja je to propisano ovim
Zakonom,

4\) obavljati druge poslove povjerene im zakonom.

\(2\) Zakonom se može propisati da u određenoj vrsti predmeta iz
nadležnosti dvaju ili više općinskih sudova s područja istoga
županijskog suda postupa jedan od tih općinskih sudova, s obzirom na
uvjete rada i opseg poslova.

Članak 19.b (NN 80/11, 143/12, 145/13, 126/19)

\(1\) Općinski sudovi sude u vijećima sastavljenim od jednog suca i dva
suca porotnika, osim ako drukčije nije propisano zakonom.

\(2\) Za kaznena djela za koja je propisana kao glavna kazna novčana
kazna ili kazna zatvora do pet godina sudi sudac općinskog suda kao
sudac pojedinac.

\(3\) Za kaznena djela za koja je propisana kazna zatvora do deset
godina stranke se mogu do početka rasprave suglasiti da raspravu provede
predsjednik vijeća kao sudac pojedinac, osim za sljedeća kaznena djela:

a\) čedomorstvo (članak 93.), usmrćenje na zahtjev (članak 94.),
prouzročenje smrti iz nehaja (članak 95.), sudjelovanje u samoubojstvu
(članak 96. stavak 2.), spolni odnošaj s nemoćnom osobom (članak 189.
stavak 1.), prisila na spolni odnošaj (članak 190.), spolni odnošaj
zlouporabom položaja (članak 191. stavak 2.), iskorištavanje djece ili
maloljetnih osoba za pornografiju (članak 196. stavak 1.), teška kaznena
djela protiv zdravlja ljudi (članak 249. stavak 4.) i izazivanje
prometne nesreće (članak 272. stavak 4.) iz Kaznenog zakona (»Narodne
novine«, br. 110/97., 27/98., 50/00., 129/00., 51/01., 111/03., 190/03.,
105/04., 84/05., 71/06., 110/07., 152/08., 57/11. i 77/11.),

b\) usmrćenje (članak 112. stavak 2. i 3.), prouzročenje smrti iz nehaja
(članak 113.), sudjelovanje u samoubojstvu (članak 114. stavak 2.),
teška kaznena djela protiv zdravlja ljudi (članak 192. stavak 6.),
izazivanje prometne nesreće u cestovnom prometu (članak 227. stavak 6.),
teška kaznena djela protiv okoliša (članak 214. stavak 4.), teška
kaznena djela protiv opće sigurnosti (članak 222. stavak 4.) iz Kaznenog
zakona.

\(4\) U predmetima iz nadležnosti vijeća općinskog suda stranke se mogu
do početka rasprave suglasiti da raspravu provede predsjednik vijeća kao
sudac pojedinac, osim za kaznena djela za koja je propisana kazna
zatvora teža od deset godina ili ako sastav vijeća nije propisan
posebnim zakonom. Sudac pojedinac ima ovlasti vijeća. Stranke tu
suglasnost ne mogu opozvati.

\(5\) Općinski sudovi donose odluke izvan rasprave u vijećima
sastavljenim od tri suca.

\(6\) Predsjednik općinskog suda i predsjednik vijeća općinskog suda
odlučuju u slučajevima predviđenim u ovom Zakonu.

Članak 19.c (NN 80/11, 143/12, 145/13, 126/19, 80/22)

Županijski sudovi su nadležni:

1\) suditi u prvom stupnju:

a\) za kaznena djela za koja je zakonom propisana kazna zatvora preko
dvanaest godina ili dugotrajni zatvor,

b\) za kaznena djela za koja je posebnim zakonom propisana nadležnost
županijskog suda,

c\) za kaznena djela protiv Republike Hrvatske (Glava XII.), kaznena
djela protiv vrijednosti zaštićenih međunarodnim pravom (Glava XIII.)
osim kaznenog djela zlouporabe opojnih droga iz članka 173. stavka 1.,
4. -- 6., ubojstvo na mah (članak 92.), otmica (članak 125. stavak 2.),
silovanje (članak 188. stavak 1.), spolni odnošaj s djetetom (članak
192. stavak 1.), prijevare na štetu Europskih zajednica (članak 224.b),
razbojništvo (članak 218. stavak 2.), razbojnička krađa (članak 219.
stavak 2.), pranje novca (članak 279.), zlouporaba položaja i ovlasti
(članak 337. stavak 4.) iz Kaznenog zakona (»Narodne novine«, br.
110/97., 27/98., 50/00., 129/00., 51/01., 111/03., 190/03., 105/04.,
84/05., 71/06., 110/07., 152/08., 57/11. i 77/11.);

d\) za kaznena djela protiv Republike Hrvatske (Glava XXXII.), genocid
(članak 88. stavak 3.), zločin agresije (članak 89. stavak 3.),
odgovornost zapovjednika (članak 96. stavak 1. i 4.), terorizam (članak
97. stavak 2.), financiranje terorizma (članak 98.), javno poticanje na
terorizam (članak 99.), novačenje za terorizam (članak 100.), obuka za
terorizam (članak 101.), putovanje u svrhu terorizma (članak 101.a),
terorističko udruženje (članak 102. stavak 2.), usmrćenje (članak 112.
stavak 1.), silovanje (članak 153.), teška kaznena djela protiv spolne
slobode (članak 154.), podvođenje djeteta (članak 162. stavak 1.),
razbojništvo (članak 230. stavak 2.), razbojnička krađa (članak 231.
stavak 2.), zlouporaba povjerenja u gospodarskom poslovanju (članak 246.
stavak 2.), subvencijska prijevara (članak 258. stavak 3.), zlouporaba
položaja i ovlasti (članak 291. stavak 2.), otmica osobe pod
međunarodnom zaštitom (članak 353. stavak 1.), napad na osobu pod
međunarodnom zaštitom (članak 354. stavak 1.);

2\) u drugom stupnju odlučivati o žalbama protiv odluka općinskih
sudova, ako drukčije nije propisano zakonom;

3\) poduzimati radnje u nadležnosti suca istrage, rješavati o žalbama
protiv rješenja za koja je to propisano zakonom, provoditi prethodni
postupak kad je to propisano ovim Zakonom;

4\) u predmetima iz točke 1. ovog stavka odlučivati o potvrđivanju
optužnice;

5\) odlučivati u postupku izvršenja kazne zatvora prema posebnim
propisima;

6\) provoditi postupak za izručenje okrivljenih i osuđenih osoba;

7\) obavljati poslove međunarodne pravne pomoći, izručenja i
kaznenopravne suradnje;

8\) obavljati i druge poslove koji su propisani zakonom.

Članak 19.d (NN 80/11)

\(1\) Županijski sudovi sude u prvom stupnju u vijećima sastavljenim od
jednog suca i dva suca porotnika, a u vijećima od dva suca i tri suca
porotnika za kaznena djela za koja je propisana kazna dugotrajnog
zatvora, osim ako drukčije nije propisano zakonom.

\(2\) U vijeću sastavljenom od tri suca županijski sudovi sude o žalbama
protiv odluka općinskih sudova.

\(3\) U vijeću sastavljenom od tri suca županijski sudovi donose odluke
izvan rasprave, te odlučuju o drugim pitanjima, osim ako drukčije nije
propisano zakonom.

\(4\) Radnje u prethodnom postupku obavlja sudac županijskog suda kao
sudac istrage.

\(5\) Odluke u postupku izvršenja zatvorskih kazni donosi sudac
pojedinac županijskog suda kao sudac izvršenja.

\(6\) Predsjednik županijskog suda i predsjednik vijeća županijskog suda
odlučuju u slučajevima predviđenim u ovom Zakonu.

Članak 19.e (NN 126/19, 126/19 - odgoda, 130/20 - počinje s radom
01.01.2021.)

\(1\) Visoki kazneni sud je nadležan:

1\) odlučivati u drugom stupnju o žalbama protiv odluka županijskih
sudova, osim ako zakonom nije drukčije propisano;

2\) odlučivati u trećem stupnju o žalbama protiv odluka donesenih u
drugom stupnju sukladno članku 490. stavku 1. točki 2. ovoga Zakona;

3\) obavljati druge poslove propisane zakonom.

\(2\) Visoki kazneni sud sudi u vijećima sastavljenim od tri suca, a u
vijeću od pet sudaca kad odlučuje o žalbama protiv presuda za kaznena
djela za koja je propisana kazna dugotrajnog zatvora. Sudac pojedinac
Visokog kaznenog suda odlučuje kad je to propisano zakonom.

\(3\) Predsjednik Visokog kaznenog suda i predsjednik vijeća Visokog
kaznenog suda odlučuju u slučajevima predviđenim u ovom Zakonu.

Članak 19.f (NN 80/11, 126/19, 80/22)

\(1\) Vrhovni sud je nadležan:

1\) odlučivati u trećem stupnju o žalbama protiv odluka donesenih u
drugom stupnju, kad je to propisano zakonom,

2\) odlučivati o izvanrednim pravnim lijekovima u slučajevima propisanim
ovim Zakonom,

3\) obavljati druge poslove propisane zakonom.

\(2\) Vrhovni sud sudi u vijećima sastavljenim od tri suca, a u vijeću
od pet sudaca kada odlučuje o pravnim lijekovima protiv presuda za
kaznena djela za koja je propisana kazna dugotrajnog zatvora i kada
odlučuje o zahtjevu za zaštitu zakonitosti podnesenom protiv odluke
Vrhovnog suda, ako drukčije nije propisano zakonom.

\(3\) Predsjednik Vrhovnog suda i predsjednik vijeća Vrhovnog suda
odlučuju u slučajevima predviđenim u ovom Zakonu.

##### 2. Mjesna nadležnost

Članak 20.

\(1\) Mjesno je nadležan u pravilu sud na čijem je području kazneno
djelo počinjeno ili pokušano.

\(2\) Privatna tužba može se podnijeti i sudu na čijem području
okrivljenik ima prebivalište ili boravište.

\(3\) Ako je kazneno djelo počinjeno ili pokušano na područjima raznih
sudova ili na granici tih područja, ili se ne zna na kojem je području
počinjeno ili pokušano, nadležan je onaj od tih sudova koji je na
zahtjev ovlaštenog tužitelja prvi započeo postupak, a ako postupak još
nije započet, sud kojem je prije podnesen zahtjev za pokretanje
postupka.

\(4\) Za odlučivanje u postupku izvršenja kazne zatvora nadležan je sud
određen posebnim zakonom.

\(5\) Ako je kazneno djelo počinjeno na domaćem brodu ili domaćem
zrakoplovu dok se nalazi u domaćem pristaništu, nadležan je sud na čijem
se području nalazi to pristanište. U ostalim slučajevima kad je kazneno
djelo počinjeno na domaćem brodu ili zrakoplovu, nadležan je sud na
čijem se području nalazi matična luka broda odnosno zrakoplova ili
domaće pristanište u kojem se brod odnosno zrakoplov prvi put zaustavi.

\(6\) Ako je kazneno djelo počinjeno u prostoru mora u kojemu Republika
Hrvatska ima suverena prava, nadležan je sud koji je na zahtjev
ovlaštenog tužitelja prvi započeo postupak.

Članak 21.

\(1\) Ako je kazneno djelo počinjeno tiskom, nadležan je sud na čijem je
području spis tiskan. Ako to mjesto nije poznato ili je spis tiskan u
stranoj državi, nadležan je sud na čijem se području tiskani spis
raspačava.

\(2\) Ako prema zakonu odgovara sastavljač spisa, nadležan je i sud
mjesta u kojem sastavljač ima prebivalište ili sud mjesta gdje se
odigrao događaj na koji se spis odnosi.

\(3\) Odredbe stavka 1. ovog članka primijenit će se ako je spis ili
izjava objavljena putem elektronskih medija.

Članak 22.

\(1\) Ako nije poznato mjesto počinjenja kaznenog djela ili je to mjesto
izvan teritorija Republike Hrvatske nadležan je sud na čijem području
okrivljenik ima prebivalište ili boravište.

\(2\) Ako je sud na čijem području okrivljenik ima prebivalište ili
boravište već započeo postupak, ostaje nadležan i ako se saznalo za
mjesto počinjenja kaznenog djela.

\(3\) Ako nije poznato mjesto počinjenja kaznenog djela ni prebivalište
ili boravište okrivljenika, ili su oba izvan teritorija Republike
Hrvatske, nadležan je sud na čijem se području okrivljenik uhiti ili se
sam prijavi.

Članak 23.

Ako je neka osoba počinila kaznena djela u Republici Hrvatskoj i u
inozemstvu, nadležan je sud koji je nadležan za kazneno djelo počinjeno
u Republici Hrvatskoj.

Članak 24.

Ako se prema odredbama ovog Zakona ne može utvrditi koji je sud mjesno
nadležan, Vrhovni sud odredit će jedan od stvarno nadležnih sudova pred
kojim će se provesti postupak.

##### 3. Spajanje i razdvajanje postupka

Članak 25. (NN 145/13, 70/17)

\(1\) Jedinstveni postupak u pravilu će se provesti:

1\) ako je ista osoba okrivljena za više kaznenih djela,

2\) ako je više osoba okrivljeno za jedno kazneno djelo,

3\) protiv počinitelja, sudionika, prikrivatelja, osoba koje su pomogle
počinitelju nakon počinjenja kaznenog djela, te osoba koje nisu
prijavile pripremanje kaznenog djela, počinjenje kaznenog djela ili
počinitelja,

4\) ako je žrtva istovremeno počinila kazneno djelo prema okrivljeniku.

\(2\) Jedinstveni postupak može se provesti i ako je više osoba
okrivljeno za više kaznenih djela, ali samo ako između počinjenih
kaznenih djela postoji međusobna veza i ako postoje isti dokazi.

\(3\) Ako je za neka od djela iz stavka 1. i 2. ovog članka nadležan
niži, a za neka viši sud, za provođenje jedinstvenog postupka nadležan
je viši sud. Ako su nadležni sudovi iste vrste, za provođenje
jedinstvenog postupka nadležan je onaj sud koji je na zahtjev ovlaštenog
tužitelja prvi započeo postupak, a ako postupak još nije započet,
nadležan je sud kojem je prije podnesen zahtjev za pokretanje postupka.

\(4\) O spajanju postupka odlučuje sud koji je nadležan za provođenje
jedinstvenog postupka. Protiv rješenja kojim je određeno spajanje
postupka ili kojim je odbijen prijedlog za spajanje nije dopuštena
žalba.

\(5\) Do podizanja optužnice o spajanju i razdvajanju postupka odlučuje
državno odvjetništvo koje je nadležno za provođenje jedinstvenog
postupka.

Članak 26.

\(1\) Sud nadležan prema članku 25. ovog Zakona može iz važnih razloga
ili iz razloga svrhovitosti do završetka rasprave odlučiti da se
postupak za pojedina kaznena djela ili protiv pojedinih okrivljenika
razdvoji i posebno dovrši ili preda drugom nadležnom sudu.

\(2\) Rješenje o razdvajanju postupka donosi sud nakon saslušanja
prisutnih državnog odvjetnika i okrivljenika.

\(3\) Protiv rješenja kojim je određeno razdvajanje postupka ili kojim
je odbijen prijedlog za razdvajanje postupka nije dopuštena žalba.

##### 4. Prenošenje nadležnosti

Članak 27.

Kad je nadležni sud iz pravnih ili stvarnih razloga spriječen postupati,
o tome će izvijestiti neposredno viši sud, koji će nakon pribavljenog
mišljenja državnog odvjetnika za postupanje u tom predmetu ili za
poduzimanje određenih radnji u postupku odrediti drugi stvarno nadležni
sud na svom području. Protiv tog rješenja nije dopuštena žalba.

Članak 28.

\(1\) Zajednički neposredno viši sud može za vođenje postupka ili za
poduzimanje određenih radnji u postupku odrediti drugi stvarno nadležni
sud na svom području ako je očito da će se tako lakše provesti postupak
ili ako postoje drugi važni razlozi.

\(2\) Rješenje iz stavka 1. ovog članka, sud može donijeti na prijedlog
suca istrage, suca pojedinca, predsjednika vijeća ili na prijedlog
stranaka.

\(3\) Na prijedlog Glavnog državnog odvjetnika, Vrhovni sud može za
postupanje u pojedinom predmetu iz nadležnosti općinskog suda odrediti
županijski sud kao stvarno nadležan prvostupanjski sud, kad za to
postoje naročito važni razlozi.

\(4\) Protiv rješenja iz stavka 1. i 2. ovog članka, žalba nije
dopuštena.

##### 5. Posljedice nenadležnosti i sukob nadležnosti

Članak 29.

\(1\) Sud je dužan paziti na svoju stvarnu i mjesnu nadležnost te čim
ustanovi da nije nadležan, proglasit će se nenadležnim i nakon
pravomoćnosti rješenja dostaviti predmet nadležnom sudu.

\(2\) Ako u tijeku rasprave sud ustanovi da je za suđenje nadležan niži
sud, neće predmet dostaviti tom sudu, nego će sam provesti postupak i
donijeti odluku.

\(3\) Nakon što je optužnica potvrđena, sud se ne može oglasiti mjesno
nenadležnim niti stranke mogu isticati prigovor mjesne nenadležnosti.

\(4\) Nenadležni sud dužan je poduzeti one radnje u postupku za koje
postoji opasnost od odgode.

Članak 30.

\(1\) Ako sud kojem je predmet ustupljen kao nadležnom, smatra da je
nadležan sud koji mu je predmet ustupio ili koji drugi sud, pokrenut će
postupak za rješavanje sukoba nadležnosti.

\(2\) Kad je u povodu žalbe protiv odluke prvostupanjskog suda kojom se
on oglasio nenadležnim odluku donio viši sud, za tu odluku vezan je u
pitanju nadležnosti i sud kojem je predmet ustupljen ako je viši sud
nadležan za rješavanje sukoba nadležnosti između tih sudova.

Članak 31.

\(1\) Sukob nadležnosti između sudova rješava zajednički neposredno viši
sud.

\(2\) Prije nego što donese rješenje u povodu sukoba nadležnosti, sud će
zatražiti mišljenje državnog odvjetnika koji je nadležan postupati pred
tim sudom kad se postupak vodi na njegov zahtjev. Protiv tog rješenja
nije dopuštena žalba.

\(3\) Pri odlučivanju o sukobu nadležnosti sud može istovremeno po
službenoj dužnosti donijeti odluku o prenošenju mjesne nadležnosti ako
je udovoljeno uvjetima iz članka 28. stavka 1. ovog Zakona.

\(4\) Dok se ne riješi sukob nadležnosti između sudova, svaki od njih
dužan je poduzimati one radnje u postupku za koje postoji opasnost od
odgode.

#### Glava III. IZUZEĆE

Članak 32. (NN 143/12, 145/13)

\(1\) Sudac ili sudac porotnik isključen je od obavljanja sudske
dužnosti:

1\) ako je oštećen kaznenim djelom;

2\) ako mu je okrivljenik, njegov branitelj, tužitelj, žrtva, oštećenik,
njihov zakonski zastupnik ili opunomoćenik, bračni drug ili srodnik u
ravnoj lozi do bilo kojeg stupnja, u pobočnoj lozi do četvrtog stupnja,
a po tazbini do drugog stupnja;

3\) ako je s okrivljenikom, njegovim braniteljem, tužiteljem, žrtvom ili
oštećenikom u odnosu skrbnika, štićenika, posvojitelja, posvojenika,
hranitelja, hranjenika, smještene osobe ili udomitelja;

4\) ako je u tom kaznenom predmetu u prethodnom postupku provodio
dokazno ročište ili dokazne radnje ili je odlučivao o prigovoru za
zaštitu postupovnih prava obrane ili o žalbi protiv rješenja o
provođenju istrage, ili je odlučivao o potvrđivanju optužnice, ili je
sudjelovao u postupku kao tužitelj, branitelj, zakonski zastupnik,
savjetnik žrtve ili opunomoćenik oštećenika, odnosno tužitelja, ili je
ispitan ili treba biti ispitan kao svjedok ili vještak, a drukčije nije
propisano ovim Zakonom;

5\) ako je u istom predmetu sudjelovao u donošenju odluke koja se pobija
žalbom ili izvanrednim pravnim lijekom.

\(2\) Sudac ili sudac porotnik može biti otklonjen od obavljanja sudske
dužnosti ako se izvan slučajeva navedenih u stavku 1. ovog članka navedu
i dokažu okolnosti koje izazivaju sumnju u njegovu nepristranost.

Članak 33.

\(1\) Sudac ili sudac porotnik čim sazna da postoji koji od razloga za
isključenje iz članka 32. stavka 1. ovog Zakona, dužan je prekinuti
svaki rad na tom predmetu i o tome izvijestiti predsjednika suda, koji
će mu odrediti zamjenu. Ako je riječ o isključenju predsjednika suda, on
će odrediti sebi zamjenika između sudaca tog suda, a ako to nije moguće,
zatražit će od predsjednika neposredno višeg suda da odredi zamjenu.

\(2\) Ako sudac ili sudac porotnik smatra da postoje druge okolnosti
koje opravdavaju njegov otklon (članak 32. stavak 2.), izvijestit će o
tome predsjednika suda.

Članak 34. (NN 143/12, 152/14, 126/19)

\(1\) Izuzeće mogu tražiti i stranke.

\(2\) Stranke podnose zahtjev za izuzeće odmah nakon saznanja za razlog
izuzeća.

\(3\) Zahtjev za izuzeće suca višeg suda stranka može staviti nakon što
predmet u povodu žalbe bude zaprimljen na višem sudu, a najkasnije do
početka sjednice tog suda.

\(4\) Stranka može tražiti izuzeće samo poimenično određenog suca ili
suca porotnika koji u predmetu postupa.

\(5\) Stranka je dužna u zahtjevu navesti dokaze i okolnosti zbog kojih
smatra da postoji kakva zakonska osnova za izuzeće. U zahtjevu se ne
mogu navoditi razlozi koji su isticani u prijašnjem zahtjevu za izuzeće
koji je odbijen.

Članak 35. (NN 80/11, 143/12, 126/19)

\(1\) O zahtjevu za izuzeće iz članka 34. ovog Zakona odlučuje
predsjednik suda. Ako se traži izuzeće i predsjednika suda, odluku o
zahtjevu za izuzeće predsjednika vijeća, suca ili suca porotnika donosi
zamjenik predsjednika suda ili sudac kojeg je predsjednik suda sebi
odredio kao zamjenika između sudaca tog suda.

\(2\) Ako se traži izuzeće predsjednika suda, odluku o izuzeću donosi
predsjednik neposredno višeg suda, a ako se traži izuzeće predsjednika
Vrhovnog suda, odluku o izuzeću donosi vijeće od pet sudaca tog suda.
Protiv tih odluka žalba nije dopuštena.

\(3\) Prije donošenja rješenja o izuzeću pribavit će se izjava suca,
suca porotnika, odnosno predsjednika suda, a prema potrebi provest će se
i drugi izvidi.

\(4\) Protiv rješenja kojim je odlučeno o zahtjevu za izuzeće nije
dopuštena posebna žalba.

\(5\) Ako je zahtjev za otklon iz članka 32. stavka 2. ovog Zakona
podnesen suprotno odredbama članka 34. stavka 4. i 5. ovog Zakona i ako
je zahtjev za izuzeće iz članka 34. stavka 4. ovoga Zakona podnesen u
odnosu na suca ili suca porotnika višeg suda koji u predmetu ne postupa,
zahtjev će se odbaciti u cijelosti, odnosno djelomično. Protiv rješenja
kojim se zahtjev odbacuje žalba nije dopuštena. Rješenje kojim se
zahtjev odbacuje donosi predsjednik suda, a na raspravi vijeće. U
donošenju tog rješenja može sudjelovati sudac čije se izuzeće traži.

Članak 36.

Kad sudac ili sudac porotnik sazna da je stavljen zahtjev za njegovo
izuzeće, dužan je odmah obustaviti svaki rad na predmetu, a ako je riječ
o otklonu iz članka 32. stavka 2. ovog Zakona, može do donošenja
rješenja o zahtjevu poduzimati samo one radnje za koje postoji opasnost
od odgode.

Članak 37. (NN 145/13)

\(1\) Odredbe o izuzeću suca i sudaca porotnika primjenjivat će se i na
državne odvjetnike i osobe koje su na temelju Zakona o državnom
odvjetništvu ovlaštene zastupati državnog odvjetnika u postupku,
istražitelje, zapisničare, tumače i stručne osobe, a i na vještake, ako
za njih nije što drugo određeno (članak 311.).

\(2\) O izuzeću istražitelja, zapisničara, tumača, stručne osobe i
vještaka, koji sudjeluju u istrazi koju provodi sudac istrage (članak
225. stavak 5.) odlučuje taj sudac. Kad radnju provodi sud, o izuzeću
istražitelja, zapisničara, tumača, stručne osobe i vještaka odlučuje
vijeće, predsjednik vijeća ili sudac.

\(3\) O izuzeću osoba koje su na temelju Zakona o državnom odvjetništvu
ovlaštene da ga zastupaju u kaznenom postupku, istražitelja,
zapisničara, tumača, stručne osobe i vještaka prije podizanja optužnice,
odlučuje državni odvjetnik. O izuzeću državnog odvjetnika odlučuje
neposredno viši državni odvjetnik. O izuzeću Glavnoga državnog
odvjetnika odlučuje kolegij svih zamjenika Glavnoga državnog odvjetnika.

\(4\) Istražitelj i druge osobe koje sudjeluju u istrazi koju provodi
državni odvjetnik čim saznaju da postoji koji od razloga za izuzeće,
dužni su o tome izvijestiti državnog odvjetnika i predložiti mu svoju
zamjenu.

\(5\) Kad osoba iz stavka 3. ovog članka sazna da postoji razlog za
njezino izuzeće, dužna je odmah obustaviti svaki rad na predmetu, a ako
je riječ o otklonu iz članka 32. stavka 2. ovog Zakona, može do
donošenja odluke državnog odvjetnika poduzimati samo one radnje za koje
postoji opasnost od odgode.

#### Glava IV. DRŽAVNI ODVJETNIK

Članak 38. (NN 76/09, 143/12, 145/13)

\(1\) Temeljna ovlast i glavna dužnost državnog odvjetnika je progon
počinitelja kaznenih djela za koja se kazneni postupak pokreće po
službenoj dužnosti.

\(2\) U predmetima kaznenih djela za koja se kazneni postupak pokreće po
službenoj dužnosti državni odvjetnik ima ovlast i dužnost:

1\) poduzimanja potrebnih radnji radi otkrivanja kaznenih djela i
pronalaženja počinitelja,

2\) poduzimanja izvida kaznenih djela, nalaganja i nadzora provođenja
pojedinih izvida radi prikupljanja podataka važnih za pokretanje
istrage,

3\) odlučivanja o odbacivanju kaznene prijave, odgodi i odustajanju od
kaznenog progona,

4\) pokretanja i vođenja istrage,

5\) provođenja i nadzora provođenja dokaznih radnji,

6\) podizanja i zastupanja optužnice, te predlaganja izdavanja kaznenog
naloga pred nadležnim sudom,

7\) sporazumijevanja s okrivljenikom o priznanju krivnje i kazni i
drugim mjerama iz članka 360. stavka 4. točke 3. ovog Zakona,

8\) predlaganja i izvođenja dokaza na raspravi,

9\) davanja izjava da neće poduzeti kazneni progon u slučaju iz članka
286. stavka 2. ovog Zakona,

10\) podnošenja žalbi protiv nepravomoćnih sudskih odluka i izvanrednih
pravnih lijekova protiv pravomoćnih sudskih odluka,

11\) poduzimanja potrebnih radnji, te nalaganja i nadzora izvida radi
utvrđivanja i pronalaženja imovine stečene kaznenim djelom, predlaganja
mjera osiguranja i predlaganja oduzimanja imovinske koristi,

12\) sudjelovanja u postupku povodom zahtjeva za sudsku zaštitu protiv
odluke ili radnje tijela uprave nadležnog za izvršenje kazne ili mjere
oduzimanja slobode izrečene pravomoćnom presudom u kaznenom postupku,

13\) donošenja odluka i poduzimanja drugih mjera predviđenih zakonom.

\(3\) Državni odvjetnik pokreće posebne postupke i sudjeluje u posebnim
postupcima kad je to predviđeno zakonom.

\(4\) Glavni državni odvjetnik odlučuje o pokretanju postupka za davanje
postupovnog imuniteta pripadniku zločinačke organizacije, odnosno
zločinačkog udruženja u skladu sa zakonom.

Članak 39.

\(1\) Stvarna nadležnost državnog odvjetnika u kaznenom postupku
propisuje se posebnim zakonom.

\(2\) Mjesna nadležnost državnog odvjetnika određuje se prema odredbama
koje važe za nadležnost suda područja za koje je državni odvjetnik
postavljen.

\(3\) Sukob nadležnosti između državnih odvjetnika rješava zajednički
neposredno viši državni odvjetnik.

Članak 40.

Kad postoji opasnost od odgode, radnje u postupku poduzet će i
nenadležni državni odvjetnik, ali o tome mora odmah izvijestiti
nadležnog državnog odvjetnika.

Članak 41.

\(1\) Državni odvjetnik poduzima sve radnje u postupku na koje je po
zakonu ovlašten sam ili preko osoba koje su na temelju posebnog zakona
ovlaštene da ga zastupaju u kaznenom postupku.

\(2\) Državna tijela po nalogu državnog odvjetnika poduzimaju radnje
sukladno ovom Zakonu.

Članak 42.

Državni odvjetnik može osim u slučajevima propisanim posebnim zakonom,
odustati od kaznenog progona do završetka rasprave.

#### Glava V. ŽRTVA, OŠTEĆENIK I PRIVATNI TUŽITELJ

##### 1. Žrtva

Članak 43. (NN 145/13, 70/17, 80/22, 36/24)

\(1\) Žrtva kaznenog djela ima sukladno ovom Zakonu:

1\) pravo na lako dostupan, povjerljiv i besplatan pristup službama za
potporu žrtvama kaznenih djela, odmah nakon počinjenja kaznenog djela i
onoliko dugo koliko je potrebno,

2\) pravo na djelotvornu psihološku i drugu stručnu pomoć i potporu
tijela, organizacije ili ustanove za pomoć žrtvama kaznenih djela u
skladu sa zakonom,

3\) pravo na zaštitu od zastrašivanja i odmazde,

4\) pravo na zaštitu dostojanstva tijekom ispitivanja žrtve kao
svjedoka,

5\) pravo da bude saslušana bez neopravdane odgode nakon podnošenja
kaznene prijave te da se daljnja saslušanja provode samo u mjeri u kojoj
je to nužno za potrebe kaznenog postupka,

6\) pravo na pratnju osobe od povjerenja, po njezinu izboru (članak 202.
stavak 2. točka 38. ovoga Zakona), pri poduzimanju svih radnji u kojima
sudjeluje, od prijave žrtve do pravomoćnog okončanja kaznenog postupka,

7\) pravo da se medicinski zahvati prema žrtvi poduzimaju u najmanjoj
mjeri i samo ako su krajnje nužni za potrebe kaznenog postupka,

8\) pravo podnijeti prijedlog za progon i privatnu tužbu sukladno
odredbama Kaznenog zakona, pravo sudjelovati u kaznenom postupku kao
oštećenik, pravo biti obaviještena o odbacivanju kaznene prijave (članak
206. stavak 3. ovoga Zakona) i odustajanju državnog odvjetnika od
kaznenog progona te pravo preuzeti kazneni progon umjesto državnog
odvjetnika,

9\) pravo na obavijest od državnog odvjetnika o poduzetim radnjama
povodom njezine prijave (članak 206.a ovoga Zakona) i podnošenje
pritužbe višem državnom odvjetniku (članak 206.b ovoga Zakona),

10\) pravo na tajnost podataka čijim bi se otkrivanjem mogla ugroziti
njezina sigurnost ili sigurnost žrtvi bliskih osoba,

11\) pravo da bez nepotrebne odgode bude obaviještena o puštanju
uhićenika na slobodu, ukidanju pritvora ili istražnog zatvora, bijegu
okrivljenika i otpuštanju osuđenika s izdržavanja kazne zatvora te
mjerama koje su poduzete radi njezine zaštite, osim u slučaju odricanja
žrtve od navedenog prava,

12\) pravo da bude obaviještena o svakoj odluci kojom se pravomoćno
okončava kazneni postupak, osim u slučaju odricanja žrtve od navedenog
prava,

13\) pravo predložiti da bude ispitana putem audio-video uređaja,

14\) druga prava propisana zakonom.

\(2\) Žrtva kaznenog djela za koje je propisana kazna zatvora teža od
pet godina, ako trpi teže posljedice kaznenog djela, ima pravo na
stručnu pomoć savjetnika na teret proračunskih sredstava pri podnošenju
imovinskopravnog zahtjeva.

\(3\) Žrtva kaznenog djela nasilja počinjenog s namjerom ima pravo na
novčanu naknadu iz sredstava državnog proračuna u skladu s posebnim
zakonom. Ako je žrtva prethodno ostvarila imovinskopravni zahtjev uzet
će se u obzir njegova visina pri odmjeravanju novčane naknade, a tako će
postupiti i sud pri dosuđivanju imovinskopravnog zahtjeva ako je žrtva
prethodno ostvarila novčanu naknadu iz sredstava državnog proračuna.

\(4\) Sud, državno odvjetništvo, istražitelj i policija dužni su već pri
poduzimanju prve radnje u kojoj sudjeluje obavijestiti žrtvu na njoj
razumljiv način:

1\) o pravima iz stavaka 1., 2. i 3. ovoga članka te članka 44. ovoga
Zakona

2\) o pravima koja ima kao oštećenik.

\(5\) Tijela iz stavka 4. ovoga članka prema žrtvi će postupati obzirno
i uvjeriti se da je žrtva danu obavijest o pravima razumjela. U odnosu
na prava iz stavka 1. točaka 11. i 12. ovoga članka, tijela iz stavka 4.
ovoga članka će izjavu žrtve o tome želi li koristiti navedena prava
unijeti u pouku o pravima ili zapisnik te će poučiti žrtvu da tu izjavu
može uvijek tijekom postupka izmijeniti.

\(6\) Tijela iz stavka 4. ovoga članka žrtvu će na njoj razumljiv način
poučiti o značenju sudjelovanja u postupku u svojstvu oštećenika. U
zapisnik će se unijeti dana obavijest i izjava žrtve želi li sudjelovati
u postupku u svojstvu oštećenika.

\(7\) Prava iz stavka 1. točaka 8., 9. i 11. ovoga članka pripadaju i
pravnoj osobi na čiju je štetu kazneno djelo počinjeno. Odredbe ovoga
Zakona kojima se uređuje ostvarivanje navedenih prava od strane žrtve
kaznenog djela na odgovarajući se način primjenjuju i na pravnu osobu na
čiju je štetu kazneno djelo počinjeno.

Članak 43.a (NN 70/17, 36/24)

\(1\) Prije ispitivanja žrtve, tijelo koje provodi ispitivanje će u
suradnji s tijelima, organizacijama ili ustanovama za pomoć i podršku
žrtvama kaznenih djela provesti pojedinačnu procjenu žrtve. Pojedinačna
procjena žrtve uključuje utvrđivanje postoji li potreba za primjenom
posebnih mjera zaštite u odnosu na žrtvu te ako postoji, koje posebne
mjere zaštite bi se trebale primijeniti (mjere za zaštitu sigurnosti
žrtve, poseban način ispitivanja žrtve, uporaba komunikacijskih
tehnologija radi izbjegavanja vizualnog kontakta s počiniteljem i druge
mjere propisane zakonom). Kada je žrtva kaznenog djela dijete,
pretpostavit će se da postoji potreba za primjenom posebnih mjera
zaštite te utvrditi koje posebne mjere zaštite treba primijeniti.

\(2\) Pri poduzimanju pojedinačne procjene žrtve osobito se uzimaju u
obzir osobne značajke žrtve, vrsta ili narav kaznenog djela i okolnosti
počinjenja kaznenog djela. Pri tome se posebna pažnja posvećuje žrtvama
koje su pretrpjele značajnu štetu zbog težine kaznenog djela, žrtvama
kaznenog djela počinjenog zbog nekog osobnog svojstva žrtve, te žrtvama
koje njihov odnos s počiniteljem čini osobito ranjivima.

\(3\) Prilikom provedbe pojedinačne procjene koja se odnosi na žrtve
nasilja nad ženama, nasilja u obitelji i nasilja prema bliskim osobama,
uz okolnosti navedene u stavku 2. ovoga članka, posebno će se uzeti u
obzir rizični čimbenici za ponavljanje nasilja, kao i rezultati
prethodne procjene potreba žrtve.

\(4\) U smislu stavka 2. ovoga članka, pojedinačna procjena žrtve na
odgovarajući način uključuje osobito žrtve terorizma, organiziranog
kriminala, trgovanja ljudima, rodno uvjetovanog nasilja, nasilja u
bliskim odnosima, spolnog nasilja i spolnog iskorištavanja ili zločina
iz mržnje te žrtve s invalidnošću.

\(5\) Pojedinačna procjena žrtve provodi se uz sudjelovanje žrtve i
uzimajući u obzir njezine želje, uključujući i želju da se ne koriste
posebne mjere zaštite propisane zakonom.

\(6\) Tijelo koje vodi postupak će broj ispitivanja žrtve za koju je
utvrđena posebna potreba zaštite svesti na najmanju moguću mjeru.
Državni odvjetnik može predložiti da se takav svjedok ispita na dokaznom
ročištu.

\(7\) Ministar nadležan za poslove pravosuđa uz prethodnu suglasnost
ministra nadležnog za unutarnje poslove donosi pravilnik o načinu
provedbe pojedinačne procjene žrtve iz stavka 1. ovoga članka.

Članak 44. (NN 143/12, 56/13, 145/13, 70/17, 126/19, 36/24)

\(1\) Dijete kao žrtva kaznenog djela ima, uz prava koja žrtvi pripadaju
sukladno ovom članku i drugim odredbama ovoga Zakona, i pravo na:

1\) opunomoćenika na teret proračunskih sredstava,

2\) tajnost osobnih podataka,

3\) isključenje javnosti.

\(2\) Sud, državno odvjetništvo, istražitelj i policija dužni su prema
djetetu kao žrtvi kaznenog djela postupati posebno obzirno, imajući na
umu dob, ličnost i druge okolnosti kako bi se izbjegle štetne posljedice
za odgoj i razvoj djeteta. Pri postupanju prema djetetu žrtvi nadležna
tijela prvenstveno će se rukovoditi najboljim interesom djeteta.

\(3\) Ako nije poznata dob žrtve, pretpostavit će se da se radi o
djetetu ako postoji vjerojatnost da žrtva nije navršila osamnaest godina
života.

\(4\) Žrtva kaznenog djela protiv spolne slobode i žrtva kaznenog djela
trgovanja ljudima ima, uz prava koja žrtvi pripadaju sukladno članku 43.
ovoga Zakona, i pravo:

1\) prije ispitivanja razgovarati sa savjetnikom, na teret proračunskih
sredstava,

2\) na opunomoćenika na teret proračunskih sredstava,

3\) da ju u policiji i državnom odvjetništvu ispituje osoba istog spola
te da ju, ako je to moguće, u slučaju ponovnog ispitivanja ispituje ta
ista osoba,

4\) uskratiti odgovor na pitanja koja nisu u vezi s kaznenim djelom, a
odnose se na strogo osobni život žrtve,

5\) biti ispitana putem audio-video uređaja (članak 292. stavak 6.ovoga
Zakona), osim ako žrtva zahtijeva da bude nazočna u sudnici tijekom
davanja iskaza,

6\) na tajnost osobnih podataka,

7\) zahtijevati isključenje javnosti s rasprave.

\(5\) Žrtva u odnosu na koju su utvrđene posebne potrebe zaštite
sukladno članku 43.a. ovoga Zakona ima, uz prava koja žrtvi pripadaju
sukladno članku 43. ovoga Zakona, i pravo:

1\) prije ispitivanja razgovarati sa savjetnikom, na teret proračunskih
sredstava,

2\) da ju u policiji i državnom odvjetništvu ispituje osoba istog spola
te da ju, ako je to moguće, u slučaju ponovnog ispitivanja ispituje ta
ista osoba,

3\) uskratiti odgovor na pitanja koja nisu u vezi s kaznenim djelom, a
odnose se na strogo osobni život žrtve,

4\) biti ispitana putem audio-video uređaja (članak 292. stavak 6. ovoga
Zakona), osim ako žrtva zahtijeva da bude nazočna u sudnici tijekom
davanja iskaza,

5\) na tajnost osobnih podataka,

6\) zahtijevati isključenje javnosti s rasprave.

Članak 45. (NN 76/09, 56/13, 145/13, 70/17)

Brisan.

Članak 46. (NN 70/17)

\(1\) Žrtva i pravna osoba na čiju je štetu kazneno djelo počinjeno
imaju pravo prijaviti se kao oštećenik do podizanja optužnice, policiji
ili državnom odvjetništvu, a do završetka rasprave, sudu.

\(2\) Prijavu iz stavka 1. ovoga članka tijelo koje vodi postupak
odbacit će rješenjem ako je nepravodobna ili podnesena od neovlaštene
osobe.

Članak 47. (NN 145/13, 70/17)

\(1\) Za kaznena djela za koja se progoni po prijedlogu, prijedlog za
progon mora se podnijeti u roku od tri mjeseca od dana kad je ovlaštena
fizička ili pravna osoba saznala za kazneno djelo i počinitelja.

\(2\) Prijedlog za progon podnosi se državnom odvjetništvu.

\(3\) Ako su žrtva ili pravna osoba na čiju je štetu kazneno djelo
počinjeno podnijele kaznenu prijavu ili je oštećenik podnio prijedlog za
ostvarivanje imovinskopravnog zahtjeva u kaznenom postupku, smatra se da
je time stavljen i prijedlog za progon.

\(4\) Pravovremena privatna tužba smatrat će se kao pravovremeno
podnesen prijedlog žrtve ako se u tijeku postupka utvrdi da se radi o
kaznenom djelu za koje se progoni po prijedlogu.

\(5\) Dijete koje je navršilo šesnaest godina života može i samo
podnijeti prijedlog za progon.

Članak 48. (NN 143/12, 70/17)

\(1\) Ako žrtva umre u tijeku roka za podnošenje prijedloga za progon,
odnosno ako oštećenik umre u tijeku postupka, njihov bračni i
izvanbračni drug, životni partner ili neformalni životni partner te
potomak, a ako njih nema, predak, brat, sestra te osoba koju je žrtva
odnosno oštećenik na temelju zakona bio dužan uzdržavati, mogu u roku od
tri mjeseca poslije njihove smrti podnijeti prijedlog za progon ili
tužbu, odnosno dati izjavu da postupak nastavljaju.

\(2\) Ako pravna osoba na čiju je štetu kazneno djelo počinjeno prestane
postojati u tijeku roka za podnošenje prijedloga za progon ili u tijeku
postupka, pravni sljednik te osobe može u roku od tri mjeseca od
prestanka postojanja pravne osobe na čiju je štetu kazneno djelo
počinjeno podnijeti prijedlog za progon ili tužbu, odnosno dati izjavu
da postupak nastavlja.

Članak 49. (NN 70/17)

Ako je kaznenim djelom oštećeno više osoba, progon će se poduzeti,
odnosno nastaviti po prijedlogu bilo koje od žrtava.

Članak 50.

Žrtva može svojom izjavom tijelu koje vodi postupak odustati od
prijedloga za progon do završetka rasprave. U tom slučaju ona gubi pravo
da ponovno podnese prijedlog.

#### 2. Oštećenik

Članak 51. (NN 76/09, 70/17)

»(1) Oštećenik ima, u skladu s ovim Zakonom, pravo:

1\) služiti se vlastitim jezikom, uključujući i znakovni jezik gluhih i
gluhoslijepih, i na pomoć tumača ako ne govori ili ne razumije hrvatski
jezik, odnosno prevoditelja ili tumača znakovnog jezika ako se radi o
gluhom ili gluhoslijepom oštećeniku,

2\) podnijeti prijedlog za ostvarivanje imovinskopravnog zahtjeva te
privremenih mjera osiguranja,

3\) na opunomoćenika,

4\) upozoravati na činjenice i predlagati dokaze,

5\) prisustvovati dokaznom ročištu,

6\) prisustvovati raspravi i sudjelovati u dokaznom postupku te iznijeti
završni govor,

7\) izvršiti uvid u spis predmeta sukladno članku 184. stavku 2. ovoga
Zakona,

8\) zatražiti obavijest od državnog odvjetnika o poduzetim radnjama
povodom njegove prijave (članak 206.a ovoga Zakona) i podnijeti pritužbu
višem državnom odvjetniku (članak 206.b ovoga Zakona),

9\) podnijeti žalbu,

10\) zatražiti povrat u prijašnje stanje,

11\) biti obaviješten o ishodu kaznenog postupka.

\(2\) Državno odvjetništvo i sud dužni su prije i tijekom kaznenog
postupka u svakom stadiju postupka ispitati postoji li mogućnost da
okrivljenik oštećeniku popravi štetu uzrokovanu kaznenim djelom.

\(3\) Državno odvjetništvo i sud dužni su posebno upozoriti oštećenika
na prava iz stavka 1. točaka 1., 2., 4., 6., 7. i 8. ovoga članka.
Zakonom se propisuju upozorenja oštećeniku u odnosu na prava iz
stavka 1. točaka 3., 5. i 9. ovoga članka.

Članak 51.a (NN 70/17)

\(1\) Oštećenik koji ne govori ili ne razumije jezik na kojem se vodi
postupak, osim prava iz članka 8. stavka 3. ovoga Zakona, ima pravo da
se na njegov zahtjev, na teret proračunskih sredstava, osigura pisano
prevođenje na jezik koji razumije podataka bitnih za ostvarivanje prava
oštećenika u kaznenom postupku, a posebice odluke kojom se okončava
kazneni postupak, uključujući i obrazloženje ili sažetak obrazloženja te
odluke, osim u slučajevima kada sukladno ovom Zakonu odluka ne sadrži
obrazloženje. Iznimno, oštećeniku će se osigurati usmeno prevođenje
navedenih podataka ako se time oštećenik ne onemogućava u ostvarivanju
svojih postupovnih prava.

\(2\) Oštećenik iz stavka 1. ovoga članka ima pravo podnijeti
obrazloženi zahtjev da se određena isprava ili drugi pisani dokazni
materijal smatraju bitnim i prevedu na jezik koji razumije. Tijelo koje
vodi postupak, ako prihvati zahtjev oštećenika, osigurat će prevođenje
cijele isprave ili drugog pisanog dokaznog materijala, odnosno samo onih
dijelova koji su bitni za omogućavanje oštećeniku da aktivno sudjeluje u
postupku.

\(3\) Tijelo koje vodi postupak rješenjem određuje usmeno ili pisano
prevođenje na jezik koji oštećenik razumije, vodeći pri tome računa da
se usmenim prevođenjem ne ugrozi ostvarivanje njegovih postupovnih
prava. Protiv rješenja kojim se odbija usmeno ili pisano prevođenje
oštećenik ima pravo žalbe.

\(4\) Oštećeniku iz stavka 1. ovoga članka osigurat će se, na njegov
zahtjev, usmeno prevođenje tijekom njegova saslušanja ili ispitivanja
kao svjedoka te kada je prevođenje potrebno za aktivno sudjelovanje
oštećenika na raspravi.

Članak 52. (NN 145/13)

Brisan.

Članak 53. (NN 143/12, 145/13, 70/17)

\(1\) Ako je oštećenik dijete, a interesi djeteta su u suprotnosti s
interesima roditelja, tijelo koje vodi postupak pozvat će nadležno
tijelo socijalne skrbi da djetetu imenuje posebnog skrbnika.

\(2\) Ako je oštećenik dijete ili osoba lišena poslovne sposobnosti,
njegov zakonski zastupnik ili poseban skrbnik ovlašten je davati sve
izjave i poduzimati sve radnje na koje je prema ovom Zakonu ovlašten
oštećenik.

\(3\) Iznimno od odredbe stavka 2. ovog članka, oštećenik koji je
navršio šesnaest godina života može sam davati izjave i poduzimati
radnje u postupku.

Članak 54. (NN 70/17)

\(1\) Opunomoćenik oštećenika može biti samo odvjetnik, a odvjetnika
može zamijeniti odvjetnički vježbenik s položenim pravosudnim ispitom u
postupku pred općinskim sudom.

\(2\) Oštećenik, njegov zakonski zastupnik, posebni skrbnik iz članka
53. ovoga Zakona i opunomoćenik dužni su o svakoj promjeni adrese ili
boravišta izvijestiti sud.

##### 3. Oštećenik kao tužitelj

Članak 55. (NN 145/13, 70/17)

\(1\) Osim u slučajevima iz članaka 206.c, 206.d i 206.e ovoga Zakona,
kad državni odvjetnik utvrdi da nema osnova za progon za kazneno djelo
za koje se kazneni postupak pokreće po službenoj dužnosti ili kad utvrdi
da nema osnova za progon protiv neke od prijavljenih osoba, dužan je u
roku od osam dana o tome izvijestiti žrtvu i uputiti ju da može sama
poduzeti progon. Tako će postupiti i sud ako je donio rješenje o
obustavi postupka zbog odustajanja državnog odvjetnika od progona u
drugim slučajevima.

\(2\) Žrtva ima pravo poduzeti, odnosno nastaviti progon za djelo iz
stavka 1. ovoga članka u roku od osam dana od primitka obavijesti iz
stavka 1. ovoga članka.

\(3\) Ako je državni odvjetnik odustao od optužnice, žrtva može,
preuzimajući progon, ostati pri podignutoj optužnici. Ako žrtva podigne
novu optužnicu, postupit će se prema člancima 354. do 358. ovoga Zakona.

\(4\) Žrtva koja nije upoznata da državni odvjetnik nije poduzeo progon
ili da je odustao od progona može svoju izjavu da nastavlja postupak
dati pred nadležnim sudom u roku od tri mjeseca od dana kad je doneseno
rješenje o obustavi postupka, odnosno šest mjeseci od dana kad je
državni odvjetnik odbacio prijavu.

\(5\) Kad državni odvjetnik, odnosno sud obavještava žrtvu da može
poduzeti ili nastaviti progon, dostavit će joj i naputak koje radnje
može poduzeti radi ostvarivanja toga prava te joj u tu svrhu omogućiti
uvid u spis.

\(6\) Ako žrtva umre u tijeku postupka, njezin bračni i izvanbračni
drug, životni partner ili neformalni životni partner te potomak, a ako
njih nema, predak, brat, sestra te osoba koju je žrtva na temelju zakona
bila dužna uzdržavati, mogu u roku od tri mjeseca od dana njezine smrti
dati izjavu da preuzimaju ili nastavljaju kazneni progon.

\(7\) Ako pravna osoba na čiju je štetu kazneno djelo počinjeno prestane
postojati u tijeku postupka, pravni sljednik te osobe može u roku od tri
mjeseca od prestanka postojanja pravne osobe na čiju je štetu kazneno
djelo počinjeno dati izjavu da preuzima ili nastavlja kazneni progon.

Članak 56.

\(1\) Kad državni odvjetnik odustane od optužbe na raspravi, oštećenik
je dužan odmah se očitovati hoće li nastaviti progon. Ako oštećenik ne
dođe na raspravu, a uredno je pozvan, ili mu se poziv nije mogao uručiti
zbog neprijavljivanja sudu promjene adrese ili boravišta, smatrat će se
da ne želi nastaviti progon.

\(2\) Predsjednik vijeća ili sudac pojedinac dopustit će povrat u
prijašnje stanje oštećeniku koji nije uredno pozvan ili je uredno
pozvan, a iz opravdanih razloga nije mogao doći na raspravu na kojoj je
donesena presuda kojom se optužba odbija zbog odustajanja državnog
odvjetnika od optužnice, ako oštećenik u roku od osam dana od primitka
presude podnese molbu za povrat u prijašnje stanje i ako u toj molbi
izjavi da nastavlja progon. U tom slučaju zakazat će se ponovno rasprava
i presudom donesenom na temelju nove rasprave ukinut će se prijašnja
presuda. Ako uredno pozvani oštećenik ne dođe na novu raspravu, ostaje
na snazi prijašnja presuda. Odredbe članka 63. stavka 3. i 4. ovog
Zakona primijenit će se i u tom slučaju.

Članak 57. (NN 70/17)

\(1\) Ako žrtva u zakonskom roku ne pokrene ili ne nastavi progon, ili
ako žrtva koja je preuzela ulogu oštećenika kao tužitelja ne dođe na
raspravu iako je uredno pozvana, ili joj se poziv nije mogao uručiti
zbog neprijavljivanja sudu promjene adrese ili boravišta, smatrat će se
da je odustala od progona.

\(2\) Ako žrtva koja je preuzela kazneni progon ne dođe na raspravu na
koju je bila uredno pozvana, postupit će se prema članku 63. stavcima 2.
do 4. ovoga Zakona.

Članak 58. (NN 70/17)

\(1\) Žrtva koja je preuzela kazneni progon ima ista prava koja ima
državni odvjetnik, osim prava koja državni odvjetnik ima kao državno
tijelo.

\(2\) U postupku koji se vodi na zahtjev žrtve koja je preuzela kazneni
progon, državni odvjetnik ima pravo do završetka rasprave sam preuzeti
progon i zastupanje optužbe.

Članak 59. (NN 70/17)

\(1\) Žrtvi koja je preuzela ulogu oštećenika kao tužitelja kad se
postupak vodi na njezin zahtjev za kazneno djelo za koje se prema zakonu
može izreći kazna zatvora više od pet godina, može se, na njezino
traženje, postaviti opunomoćenik ako je to u interesu postupka i ako
žrtva u ulozi oštećenika kao tužitelja, prema svom imovnom stanju, ne
može podmiriti troškove zastupanja.

\(2\) O zahtjevu iz stavka 1. ovoga članka odlučuje sud pred kojim se
vodi postupak, a opunomoćenika postavlja predsjednik suda iz reda
odvjetnika. Ako u sjedištu suda nema dovoljno odvjetnika, opunomoćenika
će postaviti predsjednik neposredno višeg suda iz reda odvjetnika na
području višeg suda.

##### 4. Privatni tužitelj

Članak 60. (NN 76/09)

\(1\) Privatna tužba podnosi se nadležnom sudu.

\(2\) Privatni tužitelj može svojom izjavom sudu, odustati od privatne
tužbe do završetka rasprave. U tom slučaju on gubi pravo da ponovno
podnese privatnu tužbu za to kazneno djelo.

\(3\) Privatni tužitelj ima ista prava koja ima državni odvjetnik, osim
prava koja državnom odvjetniku pripadaju kao državnom tijelu.

\(4\) Na privatnog tužitelja odgovarajuće se primjenjuju odredbe članka
54. do 59. ovog Zakona.

Članak 61. (NN 70/17)

\(1\) Za kaznena djela za koja se progoni po privatnoj tužbi, tužba se
mora podnijeti u roku od tri mjeseca od dana kad je ovlaštena fizička
ili pravna osoba saznala za kazneno djelo i počinitelja.

\(2\) Ako je podignuta privatna tužba zbog kaznenog djela uvrede,
okrivljenik može do završetka rasprave i poslije proteka roka iz
stavka 1. ovog članka, podignuti tužbu protiv tužitelja koji ga je
uvrijedio istom prilikom (protutužba). U takvu slučaju sud donosi jednu
presudu.

\(3\) Kada žrtva ili pravna osoba na čiju je štetu kazneno djelo
počinjeno podnesu kaznenu prijavu ili prijedlog za progon, a u tijeku
postupka se utvrdi da se radi o kaznenom djelu za koje se progoni po
privatnoj tužbi, prijava, odnosno prijedlog smatra se kao pravovremena
privatna tužba ako su podneseni u roku propisanom za privatnu tužbu.

Članak 62. (NN 143/12, 145/13)

\(1\) Za djecu i osobe koje su lišene poslovne sposobnosti privatnu
tužbu podnosi osoba iz članka 53. stavka 2. ovog Zakona.

\(2\) Dijete koje je navršilo šesnaest godina života može i samo
podnijeti privatnu tužbu.

Članak 63.

\(1\) Ako privatni tužitelj ne dođe na raspravu, iako je uredno pozvan
ili mu se poziv nije mogao uručiti zbog neprijavljivanja sudu promjene
adrese ili boravišta, smatrat će se da je odustao od tužbe, ako ovim
Zakonom nije drukčije propisano.

\(2\) Predsjednik vijeća ili sudac pojedinac dopustit će povrat u
prijašnje stanje privatnom tužitelju koji iz opravdanog razloga nije
mogao doći na raspravu ili pravovremeno izvijestiti sud o promjeni
adrese ili boravišta ako u roku od osam dana nakon prestanka smetnje
podnese molbu za povrat u prijašnje stanje.

\(3\) Nakon proteka tri mjeseca od dana propuštanja ne može se tražiti
povrat u prijašnje stanje.

\(4\) Protiv rješenja kojim se dopušta povrat u prijašnje stanje žalba
nije dopuštena.

#### Glava VI. OKRIVLJENIK I BRANITELJ

##### 1. Prava okrivljenika

Članak 64. (NN 76/09, 143/12, 145/13, 70/17, 36/24)

\(1\) Okrivljenik ima, u skladu s ovim Zakonom, pravo:

1\) u najkraćem mogućem roku, na njemu razumljiv način, biti upoznat s
osnovama sumnje da je počinio kazneno djelo i razlozima optužbe,

2\) služiti se u postupku svojim jezikom, odnosno jezikom koji govori i
razumije uključujući i znakovni jezik gluhih i gluhoslijepih te ako ne
razumije hrvatski jezik na tumača odnosno prevoditelja ili tumača
znakovnog jezika ako se radi o gluhom ili gluhoslijepom okrivljeniku,

3\) braniti se sam, uz branitelja po vlastitom izboru ili uz branitelja
po službenoj dužnosti,

4\) na branitelja na teret proračunskih sredstava ako prema svom
imovinskom stanju ne može podmiriti troškove obrane,

5\) slobodno, nesmetano i povjerljivo komunicirati s braniteljem,

6\) na vrijeme primjereno za pripremu obrane,

7\) iznijeti odnosno ne iznijeti svoju obranu i odbiti odgovoriti na
postavljeno pitanje ili braniti se šutnjom, sam sebe ne izložiti
kaznenom progonu te se korištenje ovih prava ne smije upotrijebiti
protiv njega te se ne smije smatrati dokazom da je počinio kazneno djelo
koje mu se stavlja na teret,

8\) na uvid u spis,

9\) predlagati dokaze i sudjelovati u dokaznim i drugim postupovnim
radnjama, te na raspravi,

10\) ispitati suokrivljenike, svjedoke i vještake,

11\) sporazumijevati se o kazni i drugim mjerama iz članka 360. stavka
4. točke 3. ovog Zakona,

12\) podnositi pravne lijekove i druga pravna sredstva.

\(2\) Zakonom se posebno propisuje kada se okrivljenik mora obavijestiti
o pravima iz stavka 1. ovog članka. U slučaju propuštanja upoznavanja s
pravima, nastupit će posljedice propisane ovim Zakonom.

##### 2. Branitelj

Članak 65. (NN 80/11, 143/12, 145/13, 70/17)

\(1\) Okrivljenik može imati branitelja prije početka i tijekom cijelog
kaznenog postupka te postupka o izvanrednim pravnim lijekovima u skladu
s ovim Zakonom, kao i u postupku izvršenja kazne, mjera upozorenja ili
sigurnosnih mjera sukladno posebnim propisima.

\(2\) Okrivljenika se odmah po uhićenju ili poduzimanju druge radnje za
koju to predviđa ovaj Zakon, mora poučiti da ima pravo uzeti branitelja
i da branitelj može biti prisutan njegovu ispitivanju. Okrivljenika koji
izjavi da ne želi uzeti branitelja, tijelo kaznenog postupka dužno je
upoznati na jednostavan i razumljiv način sa značenjem prava na
branitelja i posljedicama odricanja od tog prava. Ako okrivljenik i
nakon toga ne želi uzeti branitelja, može se nastaviti s poduzimanjem
radnje, osim kada okrivljenik po zakonu mora imati branitelja. Odricanje
od prava na branitelja mora biti izričito, nedvosmisleno i u pisanom
obliku.

\(3\) Branitelja okrivljeniku, osim ako se on tome izričito protivi,
mogu uzeti i njegov zakonski zastupnik, bračni ili izvanbračni drug,
srodnik u ravnoj lozi, brat, sestra, posvojitelj, posvojenik,
uzdržavatelj, uzdržavani, smještena osoba ili udomitelj.

\(4\) Za branitelja se može uzeti samo odvjetnik, a odvjetnika može
zamijeniti odvjetnički vježbenik s položenim pravosudnim ispitom u
postupku pred općinskim sudom za kaznena djela za koja je propisana
novčana kazna ili kazna zatvora do pet godina. Pred županijskim sudom
branitelj može biti samo odvjetnik. U postupku za kazneno djelo za koje
je propisana kazna dugotrajnog zatvora branitelj po službenoj dužnosti
ili na teret proračunskih sredstava može biti samo odvjetnik koji ima
praksu od najmanje osam godina kao odvjetnik ili kao dužnosnik u
pravosudnom tijelu.

Članak 66. (NN 76/09, 143/12, 145/13, 152/14, 70/17, 126/19)

\(1\) Okrivljenik mora imati branitelja:

1\) ako je nijem, gluh, slijep, gluhoslijep ili nesposoban da se sam
brani, od prvog ispitivanja do pravomoćnog dovršetka kaznenog postupka,

2\) ako se postupak vodi zbog kaznenog djela iz nadležnosti županijskog
suda, od prvog ispitivanja ili donošenja rješenja o provođenju istrage
do pravomoćnog dovršetka kaznenog postupka, a za kaznena djela za koja
je izrečena kazna dugotrajnog zatvora i za postupak po izvanrednim
pravnim lijekovima,

3\) od donošenja odluke kojom je protiv njega određen pritvor ili
istražni zatvor,

4\) za vrijeme trajanja postupka za kazneno djelo za koje se postupak
pokreće po službenoj dužnosti ako mu je oduzeta sloboda ili se nalazi na
izdržavanju kazne zatvora u drugom predmetu,

5\) u vrijeme dostave optužnice zbog kaznenog djela za koje je propisana
kazna zatvora od deset godina ili teža, do pravomoćnog okončanja
postupka,

6\) od donošenja rješenja o suđenju u odsutnosti (članak 402. stavci 3.
i 4.), za vrijeme dok je odsutan,

7\) tijekom rasprave koja se održava u odsutnosti okrivljenika (članak
404. stavci 2. i 3.),

8\) ako je ostao bez branitelja jer je rješenjem uskraćeno pravo
branitelja na radnju ili zastupanje,

9\) od donošenja rješenja o provođenju istrage u postupku prema
okrivljeniku s duševnim smetnjama,

10\) tijekom pregovora o uvjetima priznavanja krivnje, sporazumijevanja
o kazni i drugim mjerama iz članka 360. stavka 4. točke 3. ovog Zakona i
potpisivanja izjave za donošenje presude na temelju sporazuma,

11\) u drugim slučajevima koje propisuje ovaj Zakon.

\(2\) Ako sud ocijeni da se postupcima okrivljenika ili branitelja
odugovlači kazneni postupak, postavit će se i branitelj po službenoj
dužnosti za daljnji tijek postupka do pravomoćnosti presude.

\(3\) U slučaju obvezne obrane okrivljeniku će se postaviti branitelj po
službenoj dužnosti, ako nema izabranog branitelja niti mu je prethodno
postavljen branitelj na teret proračunskih sredstava ili je ostao bez
branitelja u tijeku postupka, a sam ne uzme drugog branitelja.
Branitelja na prijedlog suda, državnog odvjetnika te policije u slučaju
iz članka 208.a ovoga Zakona postavlja predsjednik suda. Protiv rješenja
o postavljanju branitelja žalba nije dopuštena.

Članak 67. (NN 76/09, 145/13 70/17)

\(1\) Branitelj je ovlašten u korist okrivljenika poduzimati sve radnje
koje može poduzeti sam okrivljenik.

\(2\) Branitelj je ovlašten prisustvovati dokaznoj radnji prepoznavanja,
suočenju i rekonstrukciji događaja, kada okrivljenik sudjeluje u tim
radnjama.

\(3\) U svrhu pripremanja obrane branitelj može tražiti obavijesti od
građana, osim žrtve i oštećenika kaznenog djela.

\(4\) U pozivu građaninu radi traženja obavijesti iz stavka 3. ovog
članka, mora se naznačiti razlog pozivanja. Branitelj u pozivu ne smije
upozoriti na posljedice za slučaj neodazivanja. Osoba koja se odazvala
pozivu, a odbije dati obavijest, ne može se ponovno pozivati zbog istog
razloga.

\(5\) Oblik i sadržaj poziva iz stavka 4. ovog članka, utvrđuje Hrvatska
odvjetnička komora uz prethodnu suglasnost ministra nadležnog za
pravosuđe.

\(6\) Bilješke obrane sastavljene prilikom ispitivanja građana služe za
obrazlaganje dokaznih prijedloga obrane i prilažu se spisu predmeta.

Članak 68. (NN 145/13, 126/19)

\(1\) Branitelj je dužan podnijeti punomoć tijelu koje vodi postupak.
Okrivljenik može branitelju dati i usmenu punomoć na zapisnik kod tijela
koje vodi postupak.

\(2\) Prava i dužnosti branitelja prestaju pravomoćnim dovršetkom
kaznenog postupka, osim ako drukčije nije propisano ovim Zakonom te kad
okrivljenik opozove punomoć ili kad branitelj otkaže zastupanje i o tome
obavijesti sud, odnosno kad branitelj po službenoj dužnosti ili
branitelj na teret proračunskih sredstava bude razriješen.

\(3\) Okrivljenik može naknadnom izjavom opozvati izjavu ili radnju
branitelja. Opoziv izjave ili radnje je valjan samo ako je dan u roku za
poduzimanje radnje.

\(4\) Okrivljenik se može odreći ili odustati od pravnog lijeka samo
nakon prethodnog savjetovanja s braniteljem.

\(5\) Okrivljenik uvijek može opunomoćiti drugog izabranog branitelja.
Ako sud utvrdi da radnjom otkaza punomoći okrivljenik namjerno
odugovlači kazneni postupak, odredit će mu rok da uzme novog branitelja
te ga upozoriti da će nakon proteka roka postupiti prema odredbama
članka 11. stavka 5. ovog Zakona.

Članak 69. (NN 76/09, 145/13)

\(1\) Više okrivljenika mogu imati zajedničkog branitelja ako se protiv
njih ne vodi postupak za isto kazneno djelo ili ako to nije u
suprotnosti s probicima njihove obrane.

\(2\) Ako više okrivljenika ima zajedničkog branitelja u slučaju iz
stavka 1. ovog članka, tijelo koje vodi postupak će ih pozvati da u
određenom roku imenuju drugog branitelja, a u slučaju obvezne obrane
postupit će prema članku 66. stavku 3. ovog Zakona.

\(3\) Jedan okrivljenik može imati istodobno najviše tri branitelja, a
smatra se da je obrana osigurana kad u postupku sudjeluje jedan od
branitelja.

\(4\) Ako okrivljenik ima više branitelja sud će ih pozvati da u
određenom roku usklade svoje obrane i izbjegnu ponavljanja. U slučaju
opetovanog propuštanja tog roka sud može postupiti prema odredbi članka
11. stavka 4. ovog Zakona.

Članak 70. (NN 76/09, 145/13, 70/17, 80/22)

\(1\) Branitelj ne može biti žrtva, oštećenik, bračni, odnosno
izvanbračni drug žrtve ili oštećenika, privatnog tužitelja ili
oštećenika kao tužitelja ni njihov srodnik u ravnoj lozi do bilo kojeg
stupnja, u pobočnoj lozi do četvrtog stupnja ili po tazbini do drugog
stupnja.

\(2\) Branitelj ne može biti ni osoba koja je pozvana kao svjedok, osim
ako je prema ovom Zakonu oslobođena dužnosti svjedočenja i izjavila da
neće svjedočiti ili ako se branitelj ispituje kao svjedok u slučaju iz
članka 284. točke 2. ovog Zakona.

\(3\) Branitelj ne može biti ni osoba koja je u istom predmetu postupala
kao sudac, državni odvjetnik, istražitelj ili policijski službenik,
odnosno ovlaštena osoba ministarstva nadležnog za obranu, ili je u istom
predmetu osumnjičena.

\(4\) Branitelj ne može biti odvjetnik protiv kojeg je započeo kazneni
postupak zbog osnovane sumnje da je primanjem novca ili imovine od
okrivljenika počinio ili bio sudionik u kaznenom djelu pranja novca.

\(5\) Ako podaci iz spisa ukazuju na ozbiljnu vjerojatnost da je
branitelj primanjem novca ili imovine od okrivljenika počinio ili bio
sudionik u kaznenom djelu pranja novca iz članka 265. stavka 1. do 5.
Kaznenog zakona, na obrazloženi prijedlog državnog odvjetnika, sud mu
može rješenjem uskratiti pravo na zastupanje u tom predmetu.

Članak 71. (NN 76/09)

\(1\) O isključenju branitelja u slučajevima iz članka 69. i 70. ovog
Zakona sud odlučuje na prijedlog državnog odvjetnika ili po službenoj
dužnosti rješenjem nakon saslušanja branitelja i okrivljenika ili nakon
saslušanja okrivljenika na ročištu održanom bez branitelja koji je
prethodno u pozivu bio upozoren na mogućnost održavanja ročišta u
njegovoj odsutnosti. Žalba protiv rješenja ne zadržava njegovo
izvršenje.

\(2\) O isključenju branitelja iz stavka 1. ovog članka, prije podizanja
optužnice odlučuje sudac istrage, a nakon toga sud koji vodi postupak.

\(3\) U opravdanom slučaju, isključenje branitelja sud može opozvati
rješenjem.

Članak 72. (NN 80/11, 145/13, 126/19)

\(1\) Kad obrana nije obvezna, okrivljeniku će se, na njegov zahtjev,
nakon primitka rješenja o provođenju istrage ili obavijesti o provođenju
dokaznih radnji iz članka 213. stavka 2. ovoga Zakona, odnosno nakon
podizanja optužnice iz članka 341. stavka 3. ovoga Zakona, do
pravomoćnog dovršetka kaznenog postupka imenovati branitelj na teret
proračunskih sredstava, ako učini vjerojatnim da prema svom imovinskom
stanju ne može podmiriti troškove obrane bez ugrožavanja vlastitog
uzdržavanja i uzdržavanja svoje obitelji ili osoba koje je po zakonu
dužan uzdržavati, a složenost, težina ili posebne okolnosti predmeta to
opravdavaju.

\(2\) Obrazloženi zahtjev za imenovanje branitelja na teret proračunskih
sredstva okrivljenik podnosi državnom odvjetniku do podizanja optužnice
odnosno sudu nakon podizanja optužnice. Uz zahtjev, okrivljenik je dužan
priložiti dokaze o svom imovinskom stanju, stanju svoje obitelji ili
osoba koje je po zakonu dužan uzdržavati odnosno osoba koje su po zakonu
dužne uzdržavati njega. Iz dokaza o imovinskom stanju moraju biti
vidljivi ukupni prihodi unutar godine dana, podaci i stanje o računima u
bankarskim i drugim financijskim institucijama, vlasništvo nad
nekretninama, pokretninama i pravima, na kojima temelji osnovanost
zahtjeva.

\(3\) Ako zahtjevu nisu priloženi dokazi o imovinskom stanju
okrivljenika, njegove obitelji i osoba iz stavka 2. ovog članka državni
odvjetnik odnosno sud pozvat će okrivljenika na dopunu. Ako okrivljenik
ne priloži dokaze u dodijeljenom mu primjerenom roku, državni odvjetnik
odnosno sud rješenjem će odbaciti zahtjev okrivljenika za postavljanjem
branitelja na teret proračunskih sredstava.

\(4\) O osnovanosti zahtjeva za imenovanje branitelja na teret
proračunskih sredstava odlučuje obrazloženim rješenjem državni odvjetnik
odnosno predsjednik vijeća ili sudac pojedinac, koji može, ako to
ocijeni potrebnim, prethodno provjeriti ili pribaviti dodatne podatke o
imovinskom stanju okrivljenika, njegove obitelji i osoba iz stavka 2.
ovog članka. O žalbi protiv rješenja državnog odvjetnika odlučuje sudac
istrage, dok o žalbi protiv rješenja predsjednika vijeća ili suca
pojedinca odlučuje vijeće.

\(5\) Ako je okrivljenik postavio zahtjev za imenovanje branitelja na
teret proračunskih sredstava tijelo koje vodi postupak nije ovlašteno
poduzeti radnju u kojoj okrivljenik ima pravo sudjelovati niti odlučiti
o podnesenom pravnom lijeku ili sredstvu, prije nego odluči o
osnovanosti zahtjeva okrivljenika za imenovanje branitelja na teret
proračunskih sredstava odnosno prije imenovanja branitelja na teret
proračunskih sredstava, osim ako se ne radi o radnjama koje ne trpe
odgodu. Tijelo koje vodi postupak dužno je imenovanom branitelju na
teret proračunskih sredstava osigurati primjereno vrijeme za pripremu
obrane.

\(6\) Branitelja imenuje rješenjem predsjednik suda. Žalba protiv tog
rješenja nije dopuštena. Ako je okrivljenik prethodno ostvario pravo na
privremenu pravnu pomoć iz članka 72.a ovoga Zakona, za branitelja na
teret proračunskih sredstava imenovat će se, u pravilu, istog branitelja

\(7\) Ako je zahtjev za imenovanje branitelja na teret proračunskih
sredstava odbijen okrivljenik može ponoviti zahtjev ako se njegovo
imovinsko stanje odnosno imovinsko stanje njegove obitelji ili osoba iz
stavka 2. ovog članka izmijeni u mjeri da okrivljenik ne može podmiriti
troškove obrane bez ugrožavanja vlastitog uzdržavanja i uzdržavanja
svoje obitelji ili osoba koje je po zakonu dužan uzdržavati.

Članak 72.a (NN 126/19)

\(1\) Pravo na privremenu pravnu pomoć branitelja na teret proračunskih
sredstava ima uhićenik iz članka 107. točaka 2. i 3. ovoga Zakona od
trenutka uhićenja pa sve dok uhićenje traje ako izjavi da prema svom
imovinskom stanju ne može podmiriti troškove obrane bez ugrožavanja
vlastitog uzdržavanja i uzdržavanja svoje obitelji ili osoba koje je po
zakonu dužan uzdržavati.

\(2\) Pravo na privremenu pravnu pomoć branitelja na teret proračunskih
sredstava za pojedine radnje, u postupku koji se vodi za kaznena djela
za koja je propisana kazna zatvora teža od pet godina, kada obrana nije
obvezna, ako izjavi da prema svom imovinskom stanju ne može podmiriti
troškove obrane bez ugrožavanja vlastitog uzdržavanja i uzdržavanja
svoje obitelji ili osoba koje je po zakonu dužan uzdržavati, prilikom
poduzimanja radnje u kojoj sudjeluju, imaju i:

1\) osumnjičenik iz članka 208.a ovoga Zakona, koji to pravo stječe
prije ispitivanja od strane policije

2\) osumnjičenik koji je status stekao u skladu s člankom 208. stavkom
5. ovoga Zakona, koji to pravo stječe prije ispitivanja od strane
policije

3\) osumnjičenik koji sudjeluje u dokaznim radnjama prepoznavanja,
suočenja, rekonstrukcije događaja, koji to pravo stječe prije
poduzimanja navedenih radnji

4\) osumnjičenik kojeg je potrebno ispitati prije podizanja optužnice u
skladu s člankom 341. stavkom 3. ovoga Zakona, koji to pravo stječe
prije ispitivanja od strane državnog odvjetnika ili istražitelja

5\) osumnjičenik protiv kojeg je predloženo određivanje istražnog
zatvora, koji to pravo stječe prije održavanja ročišta za određivanje
istražnog zatvora.

\(3\) Uhićenik mora biti upoznat s pravom na privremenu pravnu pomoć
branitelja na teret proračunskih sredstava prilikom uhićenja, odnosno
što je prije moguće nakon uhićenja, a osumnjičenik iz stavka 2. ovoga
članka prilikom poduzimanja radnje iz stavka 2. ovoga članka. Prilikom
obavještavanja o tom pravu uhićenik ili osumnjičenik bit će upozoren da
će ga se naknadno, u potpunosti ili djelomično, obvezati na snošenje
troškova privremene pravne pomoći ako se u kasnijem tijeku postupka
ustanovi da, s obzirom na njegovo imovinsko stanje, može podmiriti
troškove obrane.

\(4\) Ako uhićenik ili osumnjičenik iz stavka 2. ovoga članka pred
tijelom koje je poduzelo mjeru uhićenja ili onim koje će poduzeti radnju
iz stavka 2. ovoga članka izjavi da s obzirom na svoje imovinsko stanje
ne može podmiriti troškove obrane te da želi ostvariti pravo na
privremenu pravnu pomoć branitelja na teret proračunskih sredstava, to
će tijelo odmah obavijestiti suca istrage radi donošenja odluke o
postavljanju branitelja.

\(5\) Branitelja postavlja rješenjem sudac istrage. Protiv tog rješenja
žalba nije dopuštena.

Članak 72.b (NN 126/19)

Ako tijekom postupka branitelj postavljen sukladno članku 66. i članku
72. ovoga Zakona bude razriješen zbog prestanka postojanja razloga
obvezne obrane ili zbog okrivljenikova odricanja od prava na branitelja
na teret proračunskih sredstava, sud će u slučaju potrebe ponovnog
postavljanja branitelja, u pravilu, postaviti istog branitelja.

Članak 73. (NN 145/13, 126/19)

\(1\) Umjesto postavljenog branitelja okrivljenik može sam uzeti drugog
branitelja. U tom slučaju postavljenom branitelju prestaju prava i
dužnosti. O razrješenju će sud donijeti posebno rješenje.

\(2\) Ako je očito da je okrivljenik uzeo drugog branitelja radi
odugovlačenja postupka, tijelo koje vodi postupak postupit će prema
članku 11. stavku 4. ovog Zakona.

\(3\) Postavljeni branitelj može samo iz opravdanih razloga tražiti da
bude razriješen.

\(4\) Okrivljenik može samo iz opravdanih razloga tražiti da postavljeni
branitelj bude zamijenjen drugim.

\(5\) Sud će razriješiti postavljenog branitelja, čim prestanu razlozi
iz kojih je postavljen.

\(6\) O razrješenju branitelja u slučaju iz stavka 1. do 4. ovog članka
odlučuje sudac istrage, predsjednik vijeća ili sudac pojedinac. Protiv
tog rješenja žalba nije dopuštena.

\(7\) Predsjednik suda može, razriješiti postavljenog branitelja koji
neuredno obavlja dužnost. Umjesto razriješenog branitelja predsjednik
suda postavit će drugog branitelja. O razrješenju branitelja će se
izvijestiti Hrvatska odvjetnička komora.

Članak 74. (NN 76/09, 145/13)

Branitelj ima pravo uvida u spis u skladu s ovim Zakonom (članak 184.
stavci 4. i 5.).

Članak 75. (NN 143/12, 145/13, 70/17)

Brisan.

Članak 76. (NN 76/09, 143/12, 145/13, 70/17)

Brisan.

Članak 77.

Okrivljenik može branitelju izdati punomoć i za primitak dopisa, poziva,
optužnih akata i odluka od čije dostave teče žalbeni rok.

#### Glava VII. PODNESCI I ZAPISNIK

##### 1. Podnesci

Članak 78. (NN 80/22)

\(1\) Kaznena prijava, prijedlog za progon, privatna tužba, optužnica,
pravni lijek, druge izjave i priopćenja te njihovi prilozi policiji i
tijelu koje vodi postupak podnose se pisano, ako zakonom nije drukčije
propisano.

\(2\) Podnesci iz stavka 1. ovog članka, moraju biti razumljivi i
sadržavati sve što je potrebno da bi se na temelju njih moglo postupiti.

\(3\) Ako u ovom Zakonu nije drukčije propisano, tijelo koje vodi
postupak će podnositelja podneska koji je nerazumljiv ili ne sadrži sve
što je potrebno da bi se na temelju njega moglo postupati pozvati da
podnesak ispravi, odnosno dopuni, a ako on to ne učini u određenom roku,
podnesak će se odbaciti.

\(4\) U pozivu za ispravak, odnosno dopunu podneska podnositelj će se
upozoriti na posljedice propuštanja.

\(5\) Podnesci koji se prema ovom Zakonu dostavljaju protivnoj stranci,
predaju se tijelu koje vodi postupak u dovoljnom broju primjeraka za to
tijelo i drugu stranku. Ako takvi podnesci nisu predani u dovoljnom
broju primjeraka, umnožit će se na trošak podnositelja.

##### 2. Podnesci u elektroničkom obliku

Članak 78.a (NN 80/22)

\(1\) Podnesci se tijelu koje vodi postupak mogu podnijeti u
elektroničkom obliku putem informacijskog sustava. Ako je podnesak
podnesen putem informacijskog sustava, na isti način podnose se i
prilozi koji postoje u elektroničkom obliku.

\(2\) Iznimno od stavka 1. ovoga članka, državna tijela, državno
odvjetništvo, odvjetnici, sudski vještaci, sudski tumači i pravne osobe
dužni su podneske i njihove priloge koji postoje u elektroničkom obliku
sudu podnositi putem informacijskog sustava.

\(3\) Podnesak u elektroničkom obliku mora biti potpisan kvalificiranim
elektroničkim potpisom u skladu s posebnim propisima. Podnesak u
elektroničkom obliku potpisan kvalificiranim elektroničkim potpisom
smatrat će se vlastoručno potpisanim.

\(4\) Trenutak kada je informacijski sustav podnositelju potvrdio
primitak podneska smatra se trenutkom predaje podneska tijelu koje vodi
postupak.

\(5\) Ako podnesak podnesen u elektroničkom obliku nije prikladan za
obradu, tijelo koje vodi postupak o tome će obavijestiti podnositelja i
naložiti mu da podnesak podnese u odgovarajućem obliku.

\(6\) Ministarstvo nadležno za pravosuđe uspostavlja siguran
informacijski sustav sukladan odredbama ovoga Zakona i drugih propisa
kojima se regulira zaštita osobnih podataka.

\(7\) Ministar nadležan za pravosuđe donijet će pravilnik kojim se
uređuju pretpostavke za podnošenje podnesaka i dostavu u elektroničkom
obliku, oblici zapisa podnesaka u elektroničkom obliku te organizacija i
djelovanje informacijskog sustava.

Članak 79. (NN143/12, 80/22)

\(1\) Osobe koje nisu obvezne postupati po članku 78.a stavku 2. ovoga
Zakona mogu tijelu koje vodi postupak podneske podnositi putem
elektroničke pošte ili drugog odgovarajućeg telekomunikacijskog
sredstva. Da bi se podnesak mogao podnijeti na taj način, mora biti
sastavljen u obliku elektroničke isprave, u skladu s posebnim zakonom.

\(2\) Iznimno, osobe koje su obvezne postupati po članku 78.a stavku 2.
ovoga Zakona, a iz opravdanih razloga ne mogu postupiti po toj odredbi
mogu tijelu koje vodi postupak podnesak podnijeti na način propisan
stavkom 1. ovoga članka.

\(3\) Podnesak iz stavka 1. ovoga članka smatra se zaprimljenim u
elektroničkoj pošti ili drugom odgovarajućem telekomunikacijskom uređaju
tijela koje vodi postupak trenutkom potvrde njegova primitka. Tijelo
koje vodi postupak osigurava uredno djelovanje automatiziranog sustava
potvrde primitka. Ako pošiljatelj ne zaprimi potvrdu primitka,
obavijestit će o tome primatelja, pa ako u roku koji je odredio ne primi
tu potvrdu, smatrat će se da podnesak nije podnesen.

\(4\) O podnesku iz stavka 1. ovoga članka tijelo koje vodi postupak
sastavlja službenu zabilješku.

\(5\) Na podnesak iz stavka 1. ovoga članka na odgovarajući se način
primjenjuje odredba članka 78.a stavka 5. ovoga Zakona.

Članak 80. (NN 76/09, 72/25)

\(1\) Sud će kazniti novčanom kaznom do 6630,00 eura, branitelja,
opunomoćenika, zakonskog zastupnika, oštećenika, privatnog tužitelja,
oštećenika kao tužitelja, istražitelja, svjedoka, vještaka ili drugu
osobu koja sudjeluje u postupku koji u podnesku, elektroničkoj ispravi
ili u usmenoj riječi odnosno na drugi način vrijeđa sud ili sudionika u
postupku. Rješenje o kažnjavanju donosi sud pred kojim je dana izjava, a
ako je ona učinjena u podnesku, sudac istrage prije podnošenja
optužnice, a nakon toga sud koji vodi postupak. Protiv tog rješenja
dopuštena je žalba. O kažnjavanju odvjetnika, odnosno odvjetničkog
vježbenika izvijestit će se Hrvatska odvjetnička komora.

\(2\) Ako državni odvjetnik ili osoba koja ga zastupa vrijeđa drugoga, o
tome će se izvijestiti nadležni državni odvjetnik i Državno odvjetničko
vijeće.

\(3\) Kažnjavanje prema stavku 1. ovog članka ne utječe na progon i
izricanje kazne za kazneno djelo počinjeno vrijeđanjem.

##### 3. Zapisnik

Članak 81.

\(1\) O izjavama osoba, koje su važne za kazneni progon ili za
pokretanje kaznenog postupka, te o drugim važnim radnjama prije
započinjanja kaznenog postupka, sastavlja se službena zabilješka o
bitnom sadržaju izjave ili radnje u koju se unose podaci iz članka 83.
stavku 1. ovog Zakona.

\(2\) Zakonom je određeno kad se o radnji poduzetoj prije započinjanja
kaznenog postupka sastavlja zapisnik i kad se ta radnja ima snimiti.

Članak 82. (NN 76/09, 145/13)

\(1\) O svakoj radnji poduzetoj tijekom postupka sastavit će se zapisnik
istovremeno kad se radnja obavlja, a ako to nije moguće, onda neposredno
nakon toga.

\(2\) Zapisnik piše zapisničar. Samo kad se obavlja pretraga doma ili
osoba ili se radnja poduzima izvan službenih prostorija tijela, a
zapisničar se ne može osigurati, zapisnik može pisati osoba koja
poduzima radnju.

\(3\) Kad zapisnik piše zapisničar, zapisnik se sastavlja tako da osoba
koja poduzima radnju govori glasno zapisničaru što će unijeti u
zapisnik.

\(4\) Osobi koja se ispituje može se dopustiti da sama kazuje odgovore u
zapisnik. U slučaju zlouporabe to joj se pravo može uskratiti.

Članak 83.

\(1\) U zapisnik se unosi naziv državnog tijela pred kojim se obavlja
radnja, mjesto gdje se obavlja radnja, dan i sat kad je radnja započeta
i završena, imena i prezimena prisutnih osoba i u kojem su svojstvu
prisutne, te naznaka kaznenog predmeta u kojem se poduzima radnja.

\(2\) Zapisnik treba sadržavati bitne podatke o tijeku i sadržaju
poduzete radnje. U zapisnik se unosi u obliku pripovijedanja samo bitni
sadržaj danih iskaza i izjava. Pitanja se unose u zapisnik samo ako je
potrebno da se razumije odgovor. Ako je potrebno, u zapisnik će se
doslovno unijeti pitanje koje je postavljeno i odgovor koji je dan. Ako
su pri poduzimanju radnje oduzeti predmeti ili spisi, to će se naznačiti
u zapisniku, a oduzete stvari priključit će se zapisniku ili će se
navesti gdje se nalaze na čuvanju.

\(3\) Pri poduzimanju radnji kao što je očevid, pretraga, privremeno
oduzimanje predmeta ili prepoznavanje u zapisnik će se unijeti i podaci
koji su važni s obzirom na značenje takve radnje ili za utvrđivanje
istovjetnosti pojedinih predmeta (opis, mjere i veličina predmeta ili
tragova, stavljanje oznake na predmete i dr.), a ako su napravljene
skice, crteži, planovi, fotografije, filmske ili druge tehničke snimke,
to će se navesti u zapisniku i priključiti zapisniku.

\(4\) Posebne odredbe o zapisniku vrijede za zapisnik o raspravi (članak
409. do 412.), o vijećanju i glasovanju (članak 88.) te za druge
zapisnike za koje to propisuje ovaj Zakon.

Članak 84.

\(1\) Zapisnik se mora voditi uredno, u njemu se ne smije ništa dodati
ili mijenjati. Prekrižena mjesta moraju ostati čitljiva.

\(2\) Sve preinake, ispravci i dodaci unose se na kraju zapisnika i
moraju ih ovjeriti osobe koje potpisuju zapisnik.

Članak 85.

\(1\) Ispitana osoba, osobe koje su obvezno prisutne radnjama u postupku
te stranke, branitelj i oštećenik, ako su prisutni, imaju pravo
pročitati zapisnik ili zahtijevati da im se pročita. Na to ih je dužna
upozoriti osoba koja poduzima radnju, a u zapisniku će se naznačiti je
li upozorenje učinjeno i je li zapisnik pročitan. Zapisnik će se uvijek
pročitati ako nije bilo zapisničara i to će se naznačiti u zapisniku.

\(2\) Zapisnik potpisuje ispitana osoba. Ako se zapisnik sastoji od više
stranica, ispitana osoba potpisuje svaku stranicu.

\(3\) Na kraju zapisnika potpisat će se tumač, ako ga je bilo, svjedoci
čija je prisutnost obvezna pri poduzimanju radnji, a pri pretrazi i
osoba koja se pretražuje ili čiji se dom ili druge prostorije
pretražuju, ako je prisutna. Ako zapisnik ne piše zapisničar (članak 82.
stavak 2.), zapisnik potpisuju osobe koje su prisutne radnji. Ako takvih
osoba nema ili ne mogu shvatiti sadržaj zapisnika, zapisnik potpisuju
dva svjedoka, osim ako nije moguće osigurati njihovu prisutnost.

\(4\) Osoba koja ne zna pisati umjesto potpisa stavlja otisak kažiprsta
desne ruke, a zapisničar ispod otiska upisuje njezino ime i prezime. Ako
se zbog nemogućnosti da se stavi otisak desnog kažiprsta stavlja otisak
kakva drugog prsta ili otisak prsta lijeve ruke, u zapisniku će se
naznačiti od kojeg je prsta i s koje ruke uzet otisak.

\(5\) Ako ispitana osoba nema obje ruke, pročitat će zapisnik, a ako ne
zna čitati, zapisnik će joj se pročitati, i to će se zabilježiti u
zapisniku. Ako ispitana osoba odbije potpisati zapisnik ili staviti
otisak prsta, to će se zabilježiti u zapisniku i navesti razlog
odbijanja.

\(6\) Ako se radnja nije mogla obaviti bez prekida, u zapisniku će se
naznačiti dan i sat kad je nastao prekid te dan i sat kad se radnja
nastavlja.

\(7\) Ako je bilo prigovora u svezi sa sadržajem zapisnika, navest će se
u zapisniku i ti prigovori.

\(8\) Zapisnik na kraju potpisuje osoba koja je poduzela radnju i
zapisničar.

Članak 86. (NN 145/13, 70/17)

\(1\) Sudac istrage će do završetka istrage, odnosno predsjednik
optužnog vijeća nakon primitka optužnice na potvrđivanje, a prije
njezina ispitivanja (članak 344. stavak 4.) na prijedlog stranaka ili po
službenoj dužnosti rješenjem odlučiti o izdvajanju nezakonitog dokaza iz
spisa. Sudac istrage je dužan odlučiti o izdvajanju nezakonitog dokaza
odmah, a najkasnije u roku od tri dana od saznanja. Protiv rješenja
kojim je odlučeno o prijedlogu stranaka ili o izdvajanju dopuštena je
posebna žalba. O žalbi odlučuje viši sud.

\(2\) Nakon pravomoćnosti rješenja izdvojeni se dokazi zatvaraju u
poseban omot i čuvaju kod suca istrage odvojeno od ostalih spisa i ne
mogu se razgledati niti se njima može služiti u postupku.

\(3\) Državni odvjetnik uz optužnicu za kaznena djela za koja je
propisana kazna zatvora teža od pet godina ne dostavlja obavijesti koje
su u skladu s člankom 208. ovog Zakona dali građani, zapisnike iz članka
206.g stavka 4. ovog Zakona te izjave iz članka 205. stavka 7. ovog
Zakona.

\(4\) Ako je državni odvjetnik dostavio obavijesti i zapisnike protivno
stavku 3. ovog članka, predsjednik optužnog vijeća dužan ih je izdvojiti
nakon primitka optužnice te vratiti državnom odvjetniku.

Članak 87. (NN 145/13, 80/22)

\(1\) Kad je to propisano ovim Zakonom, rasprava, dokazna radnja ili
druga radnja snima se uređajima za audio-video ili audio snimanje.

\(2\) Osim slučajeva iz stavka 1. ovog članka, tijelo koje provodi
dokaznu radnju, uvijek može odrediti da se radnja snimi uređajima za
audio ili audio-video snimanje.

\(3\) Tijelo koje provodi radnju će prije početka provođenja radnje
upozoriti osobe koje u njoj sudjeluju da se radnja snima određenim
tehničkim uređajem i da snimka može biti upotrijebljena kao dokaz u
postupku.

\(4\) Snimka mora sadržavati podatke iz članka 83. stavka 1. ovog
Zakona, podatke potrebne za identificiranje osobe čija se izjava snima i
podatak u kojem svojstvu ta osoba daje izjavu. Kad se snimaju izjave
više osoba, mora se osigurati da se iz snimke može jasno razaznati tko
je dao koju izjavu. Na zahtjev ispitane osobe snimka će se odmah
reproducirati, a ispravci ili objašnjenja te osobe će se snimiti.

\(5\) Ako drukčije nije propisano ovim Zakonom, u zapisnik o dokaznoj
radnji, osim podataka iz članka 83. stavka 1. ovog Zakona, unosi se i da
je obavljeno tehničko snimanje, tko je snimanje obavio, kojim je
uređajem snimanje obavljeno, da je osoba koja se ispituje prethodno
upoznata o snimanju, kratki sadržaj danih iskaza i izjava i je li snimka
reproducirana te gdje se snimka čuva ako nije priložena spisu predmeta.

\(6\) U slučajevima iz stavka 1. i 2. ovoga članka sud ili državni
odvjetnik može odrediti da se snimka u cijelosti ili djelomično prepiše.
Prijepis će se priključiti spisu predmeta i ne predstavlja dokaz u
postupku.

\(7\) Snimka učinjena prema odredbama stavka 2. do 6. ovog članka, čuva
se, dok se čuva i kazneni spis.

\(8\) Ministar nadležan za pravosuđe donijet će posebne propise kojima
će odrediti tehničke uvjete, način snimanja, zaštitu snimke od brisanja
ili oštećenja.

Članak 88.

\(1\) O vijećanju i glasovanju sastavlja se posebni zapisnik.

\(2\) Zapisnik o vijećanju i glasovanju sadrži tijek glasovanja i odluku
koja je donesena.

\(3\) Zapisnik o vijećanju i glasovanju potpisuju svi članovi vijeća i
zapisničar. Odvojena mišljenja priključit će se zapisniku o vijećanju i
glasovanju ako nisu unesena u zapisnik.

\(4\) Zapisnik o vijećanju i glasovanju zatvorit će se u posebni omot.
Taj zapisnik može razgledati samo viši sud kad rješava o pravnom lijeku
i u tom slučaju dužan je zapisnik ponovno zatvoriti u posebni omot i na
omotu naznačiti da je razgledao zapisnik.

#### Glava VIII. ROKOVI

Članak 89. (NN 80/22)

\(1\) Rokovi predviđeni ovim Zakonom ne mogu se produljiti, osim kad to
Zakon izričito dopušta. Ako je riječ o roku koji je ovim Zakonom
propisan radi zaštite prava obrane i drugih prava okrivljenika u
postupku, taj se rok može skratiti ako to zahtijevaju okrivljenik ili
branitelj pisano ili usmeno na zapisnik pred tijelom koje vodi postupak.

\(2\) Kad je izjava vezana za rok, smatra se da je dana u roku ako je
prije nego što rok protekne predana onome tko je ovlašten da je primi.

\(3\) Kada je izjava dana putem informacijskog sustava (članak 78.a),
trenutak kada je informacijski sustav podnositelju potvrdio primitak
podneska smatra se trenutkom predaje podneska tijelu kojemu je upućen.
Smatra se da pošiljatelj podneska koji je postupio u roku nije propustio
rok ako sustav nije potvrdio primitak ili podnositelj nije primio izjavu
suda o primitku podneska zbog pogrešnog rada informacijskog sustava, a
za koji pošiljatelj nije znao.

\(4\) Kad je izjava predana poštom preporučenom pošiljkom, brzojavom ili
drugim telekomunikacijskim sredstvom, dan predaje pošti odnosno dan
slanja telekomunikacijskim sredstvom sukladno odredbi članka 79. stavka
3. ovog Zakona smatra se danom predaje onomu komu je dostavljena. Smatra
se da pošiljatelj izjave nije propustio rok ako primatelj poslanu izjavu
nije dobio na vrijeme zbog pogrešnog rada uređaja za predaju ili prijam
poruka, a za koji pošiljatelj nije znao.

\(5\) Okrivljenik koji se nalazi u pritvoru ili istražnom zatvoru izjavu
koja je vezana za rok predat će pritvorskom nadzorniku, ili upravi
zatvora, a osoba koja se nalazi na izdržavanju kazne ili u ustanovi radi
primjene odgojne mjere, ili je prisilno smještena u psihijatrijskoj
ustanovi, takvu će izjavu predati upravi ustanove u kojoj je smještena.
Dan i sat predaje takve izjave upravi ustanove smatra se trenutkom
predaje tijelu koje je nadležno da je primi.

\(6\) Ako je podnesak koji je vezan za rok zbog neznanja ili očite
pogreške podnositelja, predan ili dostavljen nenadležnom tijelu prije
proteka roka, pa nadležnom tijelu stigne nakon proteka roka, uzet će se
da je podnesen na vrijeme.

Članak 90.

\(1\) Rokovi se računaju na sate, dane, mjesece i godine.

\(2\) Sat ili dan kad su dostava ili priopćenje obavljeni, odnosno u
koji pada događaj od kada treba računati trajanje roka ne uračunava se u
rok, već se za početak roka uzima prvi sljedeći sat, odnosno dan.

\(3\) Iznimno od odredbe stavka 2. ovog članka, rokovi za računanje
uhićenja, zadržavanja, pritvora te istražnog zatvora, počinju teći od
trenutka lišenja slobode.

\(4\) Kao dan računaju se dvadeset četiri sata, a mjesec se računa po
kalendarskom vremenu.

\(5\) Rokovi određeni po mjesecima, odnosno godinama završavaju protekom
onog dana posljednjeg mjeseca, odnosno godine koji po svom broju
odgovara danu kad je rok počeo (sukladno stavku 2. ovog članka). Ako
nema tog dana u posljednjem mjesecu, rok završava posljednjeg dana tog
mjeseca, a ako se zbrajaju dani, kao mjesec se računa trideset dana.

\(6\) Ako posljednji dan roka pada na državni blagdan ili u subotu ili u
nedjelju, ili u koji drugi dan kad državno tijelo nije radilo, rok
istječe protekom prvog sljedećeg radnog dana.

Članak 91.

Ako je dopis od kojega teče rok dostavljen i okrivljeniku i njegovu
branitelju, ali u različite dane, rok se računa od kasnijeg dana.

Članak 92.

\(1\) Okrivljeniku koji iz opravdanih razloga propusti rok za podnošenje
žalbe protiv presude ili protiv rješenja, sud će dopustiti povrat u
prijašnje stanje radi podnošenja žalbe ako u roku od osam dana nakon
prestanka uzroka zbog kojega je propustio rok podnese molbu za povrat u
prijašnje stanje i ako istovremeno s molbom preda i žalbu. Isto će
dopustiti sud i branitelju okrivljenika koji u slučaju iz članka 174.
stavka 2. ovog Zakona nije iskoristio svoje pravo na žalbu.

\(2\) Nakon proteka tri mjeseca od dana propuštanja ne može se tražiti
povrat u prijašnje stanje.

Članak 93.

\(1\) O povratu u prijašnje stanje odlučuje sud koji je donio presudu
ili rješenje koje se pobija žalbom.

\(2\) Protiv rješenja kojim se dopušta povrat u prijašnje stanje žalba
nije dopuštena.

\(3\) Kad je podnesena žalba protiv rješenja kojim se ne dopušta povrat
u prijašnje stanje, sud je dužan tu žalbu, zajedno sa žalbom protiv
presude ili protiv rješenja o primjeni odgojne mjere ili o oduzimanju
predmeta, te s odgovorom na žalbu i svim spisima, dostaviti višem sudu
na rješavanje.

Članak 94.

Molba za povrat u prijašnje stanje u pravilu ne zadržava izvršenje
presude, odnosno rješenja o primjeni odgojne mjere ili o oduzimanju
predmeta, ali sud nadležan za rješavanje molbe može donijeti odluku da
se s izvršenjem zastane do donošenja odluke o molbi.

#### Glava IX. MJERE OSIGURANJA PRISUTNOSTI OKRIVLJENIKA I DRUGE MJERE OPREZA

##### 1. Zajednička odredba

Članak 95. (NN 145/13)

\(1\) Sud i druga državna tijela pri odlučivanju o mjerama osiguranja
prisutnosti okrivljenika i drugim mjerama opreza po službenoj dužnosti
paze da se ne primjenjuje teža mjera ako se ista svrha može postići
blažom mjerom.

\(2\) Sud i druga državna tijela po službenoj će dužnosti ukinuti mjere
iz stavka 1. ovog članka, ili ih zamijeniti blažim mjerama ako su
prestali zakonski uvjeti za njihovu primjenu, ili ako su nastupili
uvjeti da se ista svrha može postići blažom mjerom.

##### 2. Poziv okrivljeniku

Članak 96.

Prisutnost okrivljenika pri obavljanju radnji u kaznenom postupku
osigurava se njegovim pozivanjem. Poziv okrivljeniku upućuje se prema
članku 175. ovog Zakona.

##### 3. Dovođenje

Članak 97. (NN143/12, 145/13, 70/17)

\(1\) Dovedbeni nalog izdaje sud:

1\) ako je doneseno rješenje o istražnom zatvoru,

2\) ako uredno pozvani okrivljenik ne dođe, a svoj izostanak ne opravda,

3\) ako se nije mogla obaviti uredna dostava poziva, a iz okolnosti
očito proizlazi da okrivljenik izbjegava primiti poziv,

4\) u slučaju iz članka 129. stavka 2. ovog Zakona.

\(2\) O izdavanju dovedbenog naloga sud odlučuje u roku od dvanaest sati
od primitka zahtjeva.

\(3\) Dovedbeni nalog izdaje se u pisanom obliku i sadrži: ime i prezime
okrivljenika kojeg treba dovesti te druge potrebne podatke koji su
poznati, naziv kaznenog djela koje mu se stavlja na teret uz navođenje
odredaba Kaznenog zakona, razlog zbog kojeg se nalaže dovođenje,
službeni pečat tijela i potpis osobe koja izdaje nalog.

\(4\) Dovedbeni nalog iznimno, pod uvjetima iz članka 208.a stavka 1.
ovog Zakona, može izdati policija. Dovedbeni nalog mora imati sadržaj iz
stavka 3. ovog članka.

\(5\) Dovedbeni nalog izvršava policija. Osoba kojoj je povjereno
izvršenje naloga, predaje nalog okrivljeniku i poziva ga da pođe s njim.
Ako okrivljenik to odbije, dovest će se prisilno.

\(6\) Policija može bez dovedbenog naloga u svoje službene prostorije
dovesti okrivljenika kojem treba uručiti poziv prema članku 169. stavku
3. ovog Zakona. O predaji poziva sastavit će se službena zabilješka s
naznakom vremena dovođenja osobe, predaje poziva ili razloga odbijanja
primitka te vremena napuštanja službenih prostorija.

##### 4. Mjere opreza

Članak 98. (NN 76/09, 145/13, 70/17, 126/19, 36/24)

\(1\) U slučaju kad postoje okolnosti iz članka 123. ovog Zakona zbog
kojih je moguće odrediti istražni zatvor ili je taj zatvor već određen,
sud i državni odvjetnik će, uzimajući u obzir rezultate pojedinačne
procjene potreba žrtve i žrtvi bliskih osoba i potrebe zaštite žrtve,
ako se ista svrha može ostvariti mjerom opreza, obrazloženim rješenjem
odrediti primjenu jedne ili više takvih mjera. Pritom će se okrivljenik
upozoriti da će se u slučaju nepridržavanja izrečene mjere, ona
zamijeniti istražnim zatvorom.

\(2\) Mjere opreza jesu:

1\) zabrana napuštanja boravišta,

2\) zabrana posjećivanja određenog mjesta ili područja,

3\) obveza redovitog javljanja određenoj osobi ili državnom tijelu,

4\) zabrana približavanja određenoj osobi,

5\) zabrana uspostavljanja ili održavanja veze s određenom osobom,

6\) zabrana obavljanja određene poslovne aktivnosti,

7\) privremeno oduzimanje putne i druge isprave za prijelaz državne
granice,

8\) privremeno oduzimanje dozvole za upravljanje motornim vozilom,

9\) zabrana uhođenja ili uznemiravanja žrtve ili druge osobe,

10\) udaljenje iz doma,

11\) zabrana pristupa internetu.

\(3\) Prije donošenja rješenja kojim se određuje, produljuje ili ukida
mjera opreza sud i državni odvjetnik će, ako se radi o kaznenom djelu
nasilja nad ženama, nasilja u obitelji i nasilja prema bliskim osobama,
saslušati žrtvu na okolnost postojanja opasnosti za njezinu osobnu
sigurnost ili sigurnost članova njezine obitelji i bliskih osoba te
uzeti u obzir očitovanje o prijedlogu za primjenu mjere opreza i
rezultate pojedinačne procjene potreba žrtve. Žrtva se može saslušati i
primjenom informacijsko-komunikacijskih tehnologija ili na drugi
odgovarajući način.

\(4\) Mjerama opreza ne može se ograničiti pravo okrivljenika na
vlastiti dom te pravo na nesmetane veze s ukućanima, bračnim ili
izvanbračnim drugom, roditeljima, djecom, posvojenikom ili
posvojiteljem, osim ako se postupak vodi zbog kaznenog djela počinjenog
na štetu neke od tih osoba. Zabrana obavljanja poslovne aktivnosti može
obuhvatiti i zakonitu profesionalnu djelatnost ako se postupak vodi zbog
kaznenog djela počinjenog u okviru te djelatnosti.

\(5\) Mjerama opreza ne može se ograničiti pravo okrivljenika na
nesmetano komuniciranje s braniteljem.

\(6\) Mjere opreza mogu biti naložene prije i tijekom kaznenog postupka.
Prije podizanja optužnice mjere opreza određuje, produljuje i ukida
rješenjem državni odvjetnik, a sudac istrage kad odlučuje o istražnom
zatvoru. Državni odvjetnik ili sudac istrage koji je mjeru odredio
nadležan je za njezino produljenje ili ukidanje. Nakon podizanja
optužnice pa do pravomoćnosti odnosno izvršnosti presude ili do
upućivanja na izdržavanje kazne zatvora te mjere određuje, produljuje i
ukida sud. O zamjeni mjere opreza istražnim zatvorom, u slučaju
nepridržavanja izrečene mjere, do podizanja optužnice odlučuje sudac
istrage, a nakon podizanja optužnice odlučuje sud. Ako sud odluku neće
moći donijeti u roku propisanom člankom 101. stavkom 2. ovoga Zakona,
odluku o zamjeni mjere opreza istražnim zatvorom donosi sudac istrage.

\(7\) Mjere opreza mogu trajati dok za to postoji potreba, a najdulje do
izvršnosti presude ili do upućivanja na izdržavanje kazne zatvora, ako
je takva kazna izrečena, kada se radi o mjerama opreza koje su određene
zbog postojanja okolnosti iz članka 123. stavka 1. točaka 1., 3. i 4.
ovoga Zakona odnosno najdulje do pravomoćnosti presude kada se radi o
mjerama opreza koje su određene zbog postojanja okolnosti iz članka 123.
stavka 1. točaka 2. i 5. ovoga Zakona. Svaka dva mjeseca, računajući od
dana pravomoćnosti prethodnog rješenja o mjeri opreza, tijelo koje je
odredilo mjeru opreza prije podizanja optužnice odnosno sud ispitat će
po službenoj dužnosti postoji li još potreba za mjerom opreza te je
rješenjem produljiti ili ukinuti ako više nije potrebna. Ako je mjera
opreza određena kao uvjet jamstva, kontrola produljenja mjere neće se
provoditi.

\(8\) Protiv rješenja kojim se određuje, produljuje ili ukida mjera
opreza stranke i žrtva kaznenog djela nasilja nad ženama, nasilja u
obitelji i nasilja prema bliskim osobama mogu izjaviti žalbu, koja ne
zadržava izvršenje mjere. O žalbi do podizanja optužnice odlučuje sudac
istrage odnosno izvanraspravno vijeće.

Članak 98.a (NN 126/19)

\(1\) U slučaju kada postoje okolnosti iz članka 123. ovoga Zakona, a
istekli su rokovi trajanja istražnog zatvora iz članka 133. ovoga
Zakona, sud može rješenjem odrediti mjere opreza i kao samostalne mjere
opreza. Pritom će sud okrivljenika upozoriti da je nepridržavanje
izrečene samostalne mjere opreza kazneno djelo.

\(2\) Protiv rješenja kojim se određuje, produljuje ili ukida mjera
opreza stranke mogu izjaviti žalbu, koja ne zadržava izvršenje rješenja.

Članak 99. (NN 145/13, 126/19, 36/24)

\(1\) U rješenju kojim nalaže mjeru opreza zabrane napuštanja boravišta,
nadležno tijelo će odrediti mjesto u kojem okrivljenik mora boraviti dok
traje mjera opreza i granice izvan kojih se ne smije udaljavati.

\(2\) U rješenju kojim nalaže mjeru opreza zabrane posjećivanja
određenog mjesta ili područja, nadležno tijelo će odrediti mjesto ili
područje te udaljenost ispod koje im se okrivljenik ne smije približiti.

\(3\) U rješenju kojim nalaže mjeru opreza obvezom okrivljenika da se
redovito javlja određenoj osobi ili državnom tijelu, nadležno tijelo će
odrediti službenu osobu kojoj se okrivljenik mora javljati, rok u kojemu
se mora javljati i način vođenja evidencije o javljanju okrivljenika.

\(4\) U rješenju kojim nalaže mjeru opreza zabranom približavanja
određenoj osobi, nadležno tijelo će odrediti razdaljinu ispod koje se
okrivljenik ne smije približiti određenoj osobi, a koja ne može biti
manja od 100 metara.

\(5\) U rješenju kojim nalaže mjeru opreza zabranom uspostavljanja ili
održavanja veze s određenom osobom, nadležno tijelo će zabraniti
uspostavljanje ili održavanje izravne ili neizravne veze s određenom
osobom.

\(6\) U rješenju kojim nalaže mjeru opreza zabranom poduzimanja određene
poslovne aktivnosti, nadležno tijelo će potanje odrediti vrstu i predmet
poslovne aktivnosti.

\(7\) U rješenju kojim nalaže mjeru opreza privremenim oduzimanjem putne
i druge isprave za prijelaz državne granice, nadležno tijelo navest će
osobne podatke, tijelo koje je izdalo ispravu, broj i datum izdavanja.

\(8\) U rješenju kojim se nalaže mjera opreza privremenim oduzimanjem
dozvole za upravljanje motornim vozilom, nadležno tijelo navest će
podatke o toj dozvoli.

\(9\) U rješenju kojim se nalaže mjera opreza zabrane uznemiravanja ili
uhođenja žrtve ili druge osobe nadležno tijelo zabranit će uznemiravanje
ili uhođenje određene osobe.

\(10\) U rješenju kojim se nalaže mjera opreza udaljenje iz doma
nadležno tijelo odredit će adresu doma iz kojeg se okrivljenik udaljuje.

\(11\) U rješenju kojim se nalaže mjera opreza zabrane pristupa
internetu nadležno tijelo će zabraniti pristup internetu, određenim
mrežnim stranicama ili određenim društvenim mrežama.

Članak 100. (NN 145/13, 126/19, 36/24)

\(1\) Rješenje kojim nalaže mjeru opreza nadležno tijelo dostavlja i
tijelu koje izvršava mjeru opreza.

\(2\) Mjeru opreza zabrane napuštanja boravišta, zabrane posjećivanja
određenog mjesta ili područja, zabrane približavanja određenoj osobi i
zabrane uspostavljanja ili održavanja veze s određenom osobom,
privremenog oduzimanja putne i druge isprave za prijelaz državne
granice, zabrane uznemiravanja ili uhođenja žrtve ili druge osobe,
udaljenja iz doma te privremenog oduzimanja dozvole za upravljanje
motornim vozilom koju je odredio sud ili državni odvjetnik, izvršava
policija, dok mjeru opreza zabrane pristupa internetu izvršava policija
i regulatorno tijelo nadležno za elektroničke komunikacije.

\(3\) Mjeru opreza obveze okrivljenika da se povremeno javlja određenoj
osobi ili državnom tijelu izvršava policija ili drugo državno tijelo
označeno u rješenju kojemu se okrivljenik mora javljati.

\(4\) Mjeru opreza zabrane poduzimanja poslovnih aktivnosti izvršava
tijelo nadležno za nadzor nad poslovnom aktivnosti.

\(5\) Rješenje kojim se nalaže mjera opreza kod kaznenih djela
kaznenopravne zaštite djece dostavlja se i nadležnom tijelu socijalne
skrbi prema mjestu boravišta djeteta i roditelju djeteta, koji nije
okrivljenik u istom kaznenom postupku.

\(6\) U slučajevima kaznenih djela nasilja nad ženama, nasilja u
obitelji i nasilja prema bliskim osobama rješenje kojim se određuje,
produljuje ili ukida mjera opreza dostavlja se i žrtvi i nadležnom
tijelu socijalne skrbi prema mjestu boravišta žrtve.

\(7\) Ministar nadležan za pravosuđe, uz prethodnu suglasnost ministra
nadležnog za unutarnje poslove i ministra nadležnog za obranu, donosi
propise kojima se uređuje način izvršenja mjera opreza.

Članak 101. (NN 36/24, 72/25)

\(1\) Tijelo koje je naložilo mjeru opreza može naložiti provjeru
njezinog izvršavanja i zatražiti izvješće od policije ili drugog tijela
koje ju izvršava. Tijelo koje izvršava mjeru opreza odmah će provesti
naložene provjere i odmah o tome obavijestiti nadležno tijelo.

\(2\) O postupanju okrivljenika protivno zabrani ili neispunjavanju
obveze naložene mjerom opreza, tijelo koje izvršava mjeru opreza odmah
obavještava nadležno tijelo. Sud će odmah, a najkasnije u roku od 24
sata donijeti odluku o nepridržavanju mjere opreza te donijeti rješenje
o zamjeni mjere opreza istražnim zatvorom i izdati nalog za predaju u
istražni zatvor.

\(3\) Osobi različitoj od okrivljenika sudac istrage može posebnim
rješenjem zabraniti aktivnosti kojima se narušavaju mjere opreza prema
okrivljeniku. Ako ta osoba postupi protivno rješenju, kaznit će se
novčanom kaznom do 6630,00 eura.

##### 5. Jamstvo

Članak 102. (NN 76/09, 143/12, 70/17)

\(1\) Istražni zatvor određen iz razloga navedenih u članku 123.
stavku 1. točki 1. ovoga Zakona može se ukinuti ako okrivljenik ili tko
drugi za njega dade jamstvo, a sam okrivljenik obeća da se neće kriti i
da bez odobrenja neće napustiti svoje boravište.

\(2\) U rješenju o određivanju istražnog zatvora, sud može odrediti
visinu jamstva koje može zamijeniti istražni zatvor. Jamstvo uvijek
glasi na svotu novca koja se određuje s obzirom na težinu kaznenog
djela, osobne okolnosti te imovno stanje okrivljenika.

\(3\) Ako ocijeni da jamstvo ne može zamijeniti istražni zatvor sud će
navesti okolnosti zbog kojih nalazi da je isključena zamjena istražnog
zatvora jamstvom.

\(4\) Uz jamstvo sud može odrediti jednu ili više mjera opreza kao uvjet
jamstva.

Članak 103. (NN 145/13)

\(1\) Sud će rješenjem odrediti visinu jamstva i oblik polaganja
jamčevine, a koja se može sastojati u polaganju gotovog novca,
vrijednosnih papira, dragocjenosti ili drugih pokretnina veće
vrijednosti koje se lako mogu unovčiti i čuvati ili u stavljanju
hipoteke za iznos jamstva na nekretnine osobe koja daje jamstvo.

\(2\) Protiv odluke o visini jamstva i obliku polaganja jamčevine
stranke imaju pravo žalbe u roku od tri dana. Nakon što rješenje o
jamstvu postane pravomoćno te okrivljenik dade obećanje iz članka 102.
stavka 1. ovog Zakona, a jamčevina bude položena, sud će donijeti
rješenje o ukidanju istražnog zatvora u kojem će navesti osnovu zbog
koje je protiv okrivljenika bio određen istražni zatvor i uvjete kojih
se okrivljenik mora pridržavati.

\(3\) Nakon što rješenje o ukidanju istražnog zatvora postane pravomoćno
sud će pravomoćno rješenje o jamstvu dostaviti policiji radi postupanja
u smislu članka 104. stavka 1. ovog Zakona. Tako će sud postupiti i kada
okrivljeniku odobri napuštanje boravišta.

Članak 104. (NN 76/09, 143/12, 145/13)

\(1\) Policija nadzire postupa li okrivljenik u skladu s uvjetima
određenima rješenjem o jamstvu. O okolnostima koje upućuju na mogućnost
okrivljenikovog kršenja uvjeta jamstva policija odmah obavještava
nadležnog državnog odvjetnika i sud.

\(2\) Ako okrivljenik postupi protivno uvjetima rješenja o jamstvu,
rješenjem će se odrediti naplata iznosa jamstva u korist proračuna, a
protiv okrivljenika će se odrediti istražni zatvor.

Članak 105. (NN 143/12, 145/13)

\(1\) Visina jamstva i oblik polaganja jamčevine mogu se izmijeniti
rješenjem ako to opravdavaju naknadno utvrđene okolnosti.

\(2\) Ako se utvrdi da je okrivljenik prikrio prave okolnosti odlučne za
odmjeravanje visine jamstva ili oblika polaganja jamčevine, ili ako se
utvrdi postojanje razloga za istražni zatvor različitih od onih zbog
kojih je bio određen istražni zatvor koji je zamijenjen jamstvom, a dano
jamstvo nije primjereno novim okolnostima, protiv okrivljenika će se
odrediti istražni zatvor, a nakon zatvaranja okrivljenika, jamstvo će se
ukinuti, položena jamčevina vratiti, a hipoteka obrisati. Tim rješenjem
može se odrediti nova visina jamstva i oblik polaganja jamčevine koje bi
zamijenilo istražni zatvor.

\(3\) Ako postoji ozbiljna vjerojatnost da će okrivljenik postupiti
protivno uvjetima rješenja o jamstvu, na prijedlog državnog odvjetnika,
može se odrediti istražni zatvor protiv okrivljenika, a jamstvo će se
ukinuti te će se jamčevina vratiti osobi koja ju je dala.

\(4\) Jamstvo se ukida i kad kazneni postupak pravomoćno završi
rješenjem o obustavi postupka ili presudom.

\(5\) Ako je presudom izrečena kazna zatvora, jamstvo se ukida kad
osuđenik stupi na izdržavanje kazne.

##### 6. Uhićenje

Članak 106. (NN 143/12)

\(1\) Svatko smije spriječiti bijeg osobe zatečene u kaznenom djelu koje
se progoni po službenoj dužnosti i o tome mora odmah obavijestiti
policiju. Osoba spriječena u bijegu može se zadržati do dolaska policije
kojoj će biti predana.

\(2\) Zatečena u kaznenom djelu je osoba koju netko opazi u radnji
kaznenog djela, odnosno osoba koja je neposredno nakon kaznenog djela
zatečena pod okolnostima koje upućuju na to da je počinila kazneno
djelo.

Članak 107. (NN 80/11, 36/24)

Policija je ovlaštena uhititi:

1\) osobu protiv koje izvršava dovedbeni nalog te rješenje o pritvoru
ili istražnom zatvoru,

2\) osobu za koju postoje osnove sumnje da je počinila kazneno djelo za
koje se progoni po službenoj dužnosti, kad postoji neki od razloga za
određivanje istražnog zatvora iz članka 123. ovog Zakona,

3\) osobu zatečenu u kaznenom djelu za koje se progoni po službenoj
dužnosti,

4\) okrivljenika za kojeg postoje osnove sumnje da je postupio protivno
protiv njega određenoj mjeri opreza.

Članak 108. (NN 76/09, 145/13, 70/17, 80/22)

\(1\) Prilikom uhićenja uhićeniku se mora odmah predati pisana pouka o
pravima iz članka 108.a stavka 1. ovog Zakona. Ako se pisana pouka nije
mogla predati, policija mora uhićenika odmah upoznati na njemu razumljiv
način s pravima iz članka 7. stavka 2. točke 1. do 4. ovog Zakona osim
ako pouku nije sposoban shvatiti ili postoji opasnost za život ili
tijelo.

\(2\) Ako pisana pouka iz članka 108.a stavka 1. ovog Zakona nije
predana uhićeniku prilikom uhićenja, uručit će mu se odmah po dolasku u
službene prostorije policije. Ako uhićenik ne može pročitati pouku
postupit će se na način propisan u članku 8. stavku 5. ovog Zakona.

\(3\) Ako se uhićenje provodi na temelju dovedbenog naloga, nalog mora
biti pročitan i uručen uhićeniku prilikom oduzimanja slobode, osim ako
to s obzirom na okolnosti uhićenja nije moguće.

\(4\) Prilikom uhićenja smije se upotrijebiti samo ona sila na koju
policiju ovlašćuje posebni zakon.

\(5\) O uhićenju će policija odmah obavijestiti:

1\) državnog odvjetnika,

2\) osobe iz članka 108.a stavka 1. točke 3., 5. i 6. na zahtjev
uhićenika,

3\) nadležno tijelo socijalne skrbi ako je potrebno poduzeti mjere za
zbrinjavanje djece i drugih članova obitelji uhićenika o kojima se on
brine,

4\) skrbnika ako je uhićenik lišen poslovne sposobnosti,

5\) roditelja ili skrbnika ako je uhićenik dijete.

\(6\) Nakon predaje pouke policija će pitati uhićenika je li pouku
razumio. Ako uhićenik izjavi da nije razumio pouku, policija će ga o
njegovim pravima poučiti na njemu razumljiv način.

\(7\) Uhićenik iz članka 107. točaka 2. i 3. ovoga Zakona ima pravo
slobodnog, neometanog i povjerljivog razgovora s braniteljem čim je
izabrao branitelja, odnosno čim je donesena odluka o imenovanju
branitelja, a prije ispitivanja u trajanju do trideset minuta. Ako
uhićenik nema izabranog branitelja ili on ne može doći, mora mu se
omogućiti da uzme branitelja s liste dežurnih odvjetnika Hrvatske
odvjetničke komore. Ako uhićenik izjavi da ne želi uzeti branitelja,
policija je dužna upoznati ga na jednostavan i razumljiv način sa
značenjem prava na branitelja i posljedicama odricanja od tog prava.
Odricanje od prava na branitelja mora biti izričito, nedvosmisleno i u
pisanom obliku.

\(8\) Uhićenik može, dok traje uhićenje, komunicirati barem s jednom
trećom osobom po svom izboru. Ovo se pravo može ograničiti samo ako je
to nužno radi zaštite interesa postupka ili drugih važnih interesa.

\(9\) Ako je uhićenik dijete, dok traje uhićenje, omogućit će se
uhićenom djetetu komunikacija s njegovim roditeljem ili drugom osobom
koja o djetetu skrbi, osim ako je to protivno najboljim interesima
djeteta, ili ako je to nužno radi zaštite interesa postupka ili drugih
važnih interesa.

Članak 108.a (NN 145/13, 70/17, 36/24)

\(1\) Pouka o pravima uhićenika sadrži obavijest o:

1\) razlozima uhićenja i osnovama sumnje,

2\) pravu da nije dužan iskazivati, pravu sam sebe ne izložiti kaznenom
progonu te da se korištenje tih prava ne smije upotrijebiti protiv njega
te se ne smije smatrati dokazom da je počinio kazneno djelo koje mu se
stavlja na teret,

3\) pravu na branitelja po vlastitom izboru ili na branitelja
postavljenog s liste dežurnih odvjetnika,

4\) pravu na tumačenje i prevođenje sukladno članku 8. ovog Zakona,

5\) pravu da se na njegov zahtjev o uhićenju izvijesti obitelj ili druga
osoba koju on odredi,

6\) pravu stranog državljanina da će na njegov zahtjev o uhićenju odmah
biti obaviješteno nadležno konzularno tijelo ili veleposlanstvo te će mu
se s njima bez odgađanja omogućiti kontakt (članak 116. ovoga Zakona),

7\) pravu na uvid u spis predmeta sukladno odredbama ovog Zakona,

8\) pravu na hitnu medicinsku pomoć,

9\) tome da lišenje slobode od trenutka uhićenja do dovođenja sucu
istrage može trajati najdulje 48 sati, a za kaznena djela za koja je
propisana kazna zatvora do jedne godine najdulje 36 sati.

\(2\) Uhićenik ima pravo zadržati pouku o pravima za vrijeme lišenja
slobode.

\(3\) Uhićenik koji se uhićuje radi izvršenja presude donesene prema
članku 402. stavcima 3. i 4. ovoga Zakona, prilikom uhićenja mora biti
poučen o pravu na podnošenje zahtjeva za obnovu postupka.

Članak 108.b (NN 145/13, 70/17)

\(1\) Ako postoji hitna potreba da se otklone ozbiljne i teške
posljedice za život, slobodu ili tjelesni integritet osobe ili za
otklanjanjem opasnosti da će se sakriti ili uništiti dokazi, državni
odvjetnik može naložiti policiji odgodu obavještavanja osoba iz članka
108.a stavka 1. točaka 3. i 5. ovoga Zakona samo dok za to postoje
razlozi, a najduže 12 sati od trenutka uhićenja.

\(2\) U slučaju iz stavka 1. ovoga članka u izvješću o uhićenju i
dovođenju priložit će se nalog državnog odvjetnika u kojem će se navesti
konkretni razlozi odgode davanja obavijesti.

\(3\) U slučaju iz stavka 1. ovoga članka, uhićenika se za vrijeme
odgode može ispitati samo o okolnostima koje su dovele do odgode
obavještavanja.

Članak 108.c (NN 70/17)

Kada policija ispituje uhićenika, postupit će sukladno odredbama članka
208.a ovoga Zakona.

Članak 109. (NN 76/09, 80/11, 145/13, 80/22, 36/24, 72/25)

\(1\) Policija mora uhićenika u roku navedenom u stavku 2. ovog članka
dovesti u pritvorsku policijsku jedinicu određenu posebnim zakonom i
predati pritvorskom nadzorniku ili ga pustiti na slobodu. Zakašnjenje se
mora posebno obrazložiti.

\(2\) Rok u kojem uhićenik mora biti doveden u pritvorsku jedinicu i
predan pritvorskom nadzorniku ili pušten na slobodu teče od trenutka
uhićenja, a iznosi dvadeset i četiri sata, a za kaznena djela za koja je
propisana kazna zatvora do jedne godine dvanaest sati.

\(3\) Pritvorski nadzornik će sastaviti zapisnik u koji će unijeti
osobne podatke uhićenika prema članku 272. stavku 1. ovog Zakona. Podaci
o uhićeniku, trenutku i razlozima uhićenja se unose u evidenciju
uhićenih osoba u Informacijskom sustavu ministarstva nadležnog za
unutarnje poslove, odmah po dovođenju uhićenika.

\(4\) Pritvorski nadzornik obavještava državnog odvjetnika odmah po
prijemu uhićenika. Obavijest se unosi u pritvorski zapisnik uhićenika.

\(5\) Pritvorski nadzornik će sastaviti posebni zapisnik o oduzimanju
predmeta od uhićenika. Ako se radi o predmetima koji mogu poslužiti kao
dokaz, zapisnik i oduzete predmete predat će državnom odvjetniku posebno
pazeći da se predmeti ne unište ili ne ugrozi njihova uporaba u dokaznom
postupku. Primjerak zapisnika pritvorski nadzornik predaje i policijskom
službeniku koji je doveo uhićenika.

\(6\) Državni odvjetnik je dužan ispitati uhićenika, najkasnije šesnaest
sati nakon predaje pritvorskom nadzorniku, a uhićenika za kaznena djela
za koja je propisana kazna zatvora do jedne godine najkasnije dvanaest
sati nakon predaje pritvorskom nadzorniku.

\(7\) Pritvorski nadzornik će uhićenika i pritvorenika odmah pustiti na
slobodu:

1\) ako to naloži državni odvjetnik,

2\) ako uhićenik nije ispitan u roku iz stavka 6. ovog članka,

3\) ako je pritvor ukinut.

O puštanju uhićenika i pritvorenika na slobodu pritvorski nadzornik će
unijeti bilješku u zapisnik i evidenciju iz stavka 3. ovog članka. O
puštanju uhićenika i pritvorenika na slobodu policija će odmah
obavijestiti žrtvu, ako se žrtva toga prava nije odrekla, osim ako bi se
time ugrozila sigurnost okrivljenika.

\(8\) O puštanju uhićenika na slobodu u slučajevima iz stavka 7. točke
2) ovoga članka, pritvorski nadzornik će odmah obavijestiti višeg
državnog odvjetnika.

Članak 110.

\(1\) Pritvorski nadzornik nalaže pretragu uhićenika prilikom njegova
dovođenja u pritvorsku policijsku jedinicu. Prema potrebi naložit će
liječnički pregled uhićenika.

\(2\) Predmeti i tragovi koji bi mogli poslužiti kao dokaz ili koji mogu
poslužiti za ugrožavanje sigurnosti ili ugrožavanje tijeka postupka,
privremeno će se oduzeti uz potvrdu.

Članak 111. (NN 145/13)

\(1\) Pritvorski nadzornik će provjeriti da li je dovedeni uhićenik
primio i razumio pouku o pravima iz članka 108.a stavka 1. ovog Zakona.

\(2\) Pritvorski nadzornik će uhićeniku koji je strani državljanin
priopćiti da ima pravo na komunikaciju s konzularnim predstavnikom svoje
države.

\(3\) Ako je uhićenik strani državljanin, a Republika Hrvatska s
njegovom državom ima međunarodni ugovor prema kojem je propisano
uzajamno obavještavanje o uhićenju, odmah će se obavijestiti nadležno
tijelo strane države, osim ako je uhićenik izbjeglica iz rasnih,
nacionalnih, političkih ili vjerskih razloga, ili ako traži politički
azil i protivi se takvom obavještavanju.

\(4\) Pritvorski nadzornik u pritvorski zapisnik unosi zabilješku o
poukama koje su uhićeniku priopćene prema odredbama ovog Zakona te o
njegovim zahtjevima u skladu s odredbama ovog članka. Zabilješku
potpisuje i uhićenik.

\(5\) Ministar nadležan za unutarnje poslove donosi propise o prijamu i
postupanju s uhićenikom i pritvorenikom u pritvorskoj policijskoj
jedinici.

##### 7. Pritvor

Članak 112. (NN 76/09, 80/11, 143/12, 145/13)

\(1\) Državni odvjetnik pisanim i obrazloženim rješenjem određuje
pritvor protiv uhićenika ako utvrdi da postoje osnove sumnje da je
uhićenik počinio kazneno djelo za koje se kazneni postupak pokreće po
službenoj dužnosti, a postoje neki od razloga za istražni zatvor iz
članka 123. stavka 1. točke 1. -- 4. ovog Zakona, a pritvor je potreban
radi utvrđivanja istovjetnosti, provjere alibija te prikupljanja
podataka o dokazima.

\(2\) Ako se za vrijeme uhićenja ustanovi postojanje osnova sumnje da je
uhićenik počinio drugo kazneno djelo za koje se kazneni postupak pokreće
po službenoj dužnosti, ne može biti ponovno uhićen već državni odvjetnik
može protiv njega odrediti pritvor.

\(3\) Državni odvjetnik je dužan odmah po primitku obavijesti iz članka
109. stavka 4. ovog Zakona naložiti pritvorskom nadzorniku da zadrži
uhićenika ili mu naložiti da ga pusti na slobodu.

\(4\) Protiv rješenja o pritvoru pritvorenik se može žaliti u roku od
šest sati. O žalbi odlučuje sudac istrage u roku od osam sati. Žalba ne
zadržava izvršenje rješenja.

\(5\) Pritvor iz stavka 1. i 2. ovog članka može trajati najdulje
četrdeset i osam sati od trenutka uhićenja, osim za kaznena djela za
koja je propisana kazna zatvora do jedne godine, kada pritvor iz
stavka 1. i 2. ovog članka može trajati najdulje trideset i šest sati od
trenutka uhićenja. Na prijedlog državnog odvjetnika sudac istrage može
obrazloženim rješenjem produljiti pritvor za daljnjih trideset šest sati
ako je to nužno radi prikupljanja dokaza o kaznenom djelu za koje je
propisana kazna zatvora od pet godina ili teža. Protiv rješenja suca
istrage o produljenju pritvora pritvorenik se može žaliti u roku od šest
sati. O žalbi odlučuje vijeće u roku od dvanaest sati. Žalba ne zadržava
izvršenje rješenja. Pritvorenik može žalbu izjaviti na zapisnik.

\(6\) Pritvor će se odmah ukinuti ako su prestali razlozi zbog kojih je
određen.

\(7\) Državni odvjetnik nakon što je ispitao uhićenika može pisanim
nalogom naložiti policiji da najkasnije u roku od četrdeset i osam sati
od trenutka uhićenja, odnosno trideset i šest sati od trenutka uhićenja
za kaznena djela za koja je propisana kazna zatvora do jedne godine,
dovede uhićenika sucu istrage radi postupanja prema članku 118. ovog
Zakona. U tom slučaju državni odvjetnik ne donosi rješenje o pritvoru.

\(8\) Ako u rokovima iz stavka 5. ovog članka protiv uhićenika nije
određen pritvor ili uhićenik nije doveden sucu istrage prema stavcima 5.
i 7. ovog članka, ima se pustiti na slobodu.

Članak 113. (NN 76/09)

\(1\) Brisan.

\(2\) Brisan.

\(3\) Ministar nadležan za unutarnje poslove donosi propise o evidenciji
pritvorenika u pritvorskoj policijskoj jedinici.

Članak 114. (NN 70/17)

Pritvorenik ima pravo slobodnog, neometanog i povjerljivog razgovora s
braniteljem.

Članak 115.

\(1\) Tijekom trajanja pritvora pritvoreniku se mora osigurati
neprekidan odmor u trajanju od najmanje osam sati u svakih dvadeset
četiri sata.

\(2\) Pritvorski nadzornik skrbi za potrebnu medicinsku pomoć i njegu
pritvorenika.

Članak 116. (NN 70/17)

Konzularni i diplomatski predstavnici mogu posjećivati svoje državljane
koji su uhićeni ili pritvoreni, razgovarati s njima te im pomoći u
izboru branitelja.

Članak 117.

Policija može radi utvrđivanja istovjetnosti uhićenika postupiti prema
članku 211. ovog Zakona.

Članak 118. (NN 80/11, 145/13)

\(1\) Po nalogu državnog odvjetnika policija će pritvorenika kod kojeg
postoje razlozi za određivanje istražnog zatvora prije isteka roka za
pritvor iz članka 112. stavka 5. ovog Zakona, ili u roku iz članka 112.
stavka 7. ovog Zakona, dovesti sucu istrage radi održavanja ročišta za
određivanje istražnog zatvora ili puštanja na slobodu. Pritvorski
nadzornik prethodno dostavlja pritvorski zapisnik državnom odvjetniku, a
na zahtjev suca istrage ili državnog odvjetnika i zapisnike, predmete i
druge podatke o radnjama poduzetim prema članku 110. ovog Zakona.
Državni odvjetnik mora biti prisutan na tom ročištu.

\(2\) Na temelju naloga suca istrage pritvorenik će se zadržati u
pritvoru do održavanja ročišta za odlučivanje o istražnom zatvoru, a
najdulje dvanaest sati, od trenutka dovođenja sucu istrage.

\(3\) Brisan.

##### 8. Istražni zatvor u domu

Članak 119. (NN 76/09, 143/12 - na snazi do 31.12.2020.)

\(1\) Kad postoje okolnosti iz članka 123. stavka 1. točke 1. do 4. ovog
Zakona, sud može odrediti istražni zatvor u domu protiv trudne žene,
osobe s tjelesnim nedostacima koje joj onemogućuju ili bitno otežavaju
kretanje, osobe koja je navršila 70 godina života te u onim slučajevima
kada to sud ocijeni iznimno opravdanim, ako je za ostvarenje svrhe
istražnog zatvora dovoljna zabrana okrivljeniku da se udaljuje iz doma.

\(2\) Prije određivanja istražnog zatvora u domu sud će zatražiti od
okrivljenika pisanu suglasnost punoljetnih osoba koje borave u domu
okrivljenika o primjeni tehničkih sredstava nadzora iz stavka 3. ovog
članka.

\(3\) Rješenje o istražnom zatvoru u domu sadrži zabranu okrivljeniku da
se udaljuje iz doma. Tim rješenjem sud može odrediti primjenu tehničkih
sredstava nadzora kojim se osigurava provođenje istražnog zatvora u
domu. Prema potrebi, sud može naložiti mjeru opreza.

\(4\) Osobi u istražnom zatvoru u domu, sud može iznimno odobriti da se
za određeno vrijeme udalji iz doma ako:

1\) je to neophodno potrebno radi liječenja osobe, ili

2\) to nalažu posebne okolnosti uslijed kojih bi mogle nastupiti teške
posljedice po život, zdravlje ili imovinu.

\(5\) Ako se osoba u istražnom zatvoru u domu udalji iz doma protivno
zabrani suda, ili na drugi način ometa provođenje istražnog zatvora u
domu, protiv te osobe odredit će se istražni zatvor. O tome će se osoba
upozoriti u rješenju o određivanju istražnog zatvora u domu.

Članak 119. (NN 76/09, 143/12, 126/19 - na snazi od 01.01.2021.)

\(1\) Kad postoje okolnosti iz članka 123. stavka 1. točke 1. do 4. ovog
Zakona, sud može odrediti istražni zatvor u domu protiv trudne žene,
osobe s tjelesnim nedostacima koje joj onemogućuju ili bitno otežavaju
kretanje, osobe koja je navršila 70 godina života te u onim slučajevima
kada to sud ocijeni iznimno opravdanim, ako je za ostvarenje svrhe
istražnog zatvora dovoljna zabrana okrivljeniku da se udaljuje iz doma.

\(2\) Rješenje o istražnom zatvoru u domu sadrži zabranu okrivljeniku da
se udaljuje iz doma. Tim rješenjem sud može odrediti primjenu tehničkih
sredstava nadzora kojim se osigurava provođenje istražnog zatvora u
domu. Prema potrebi, sud može naložiti mjeru opreza.

\(3\) Osobi u istražnom zatvoru u domu, sud može iznimno odobriti da se
za određeno vrijeme udalji iz doma ako:

1\) je to neophodno potrebno radi liječenja osobe, ili

2\) to nalažu posebne okolnosti uslijed kojih bi mogle nastupiti teške
posljedice po život, zdravlje ili imovinu.

\(4\) Ako se osoba u istražnom zatvoru u domu udalji iz doma protivno
zabrani suda, ili na drugi način ometa provođenje istražnog zatvora u
domu, protiv te osobe odredit će se istražni zatvor. O tome će se osoba
upozoriti u rješenju o određivanju istražnog zatvora u domu.

Članak 120.

Ako drukčije nije propisano ovim Zakonom, na istražni zatvor u domu se
odgovarajuće primjenjuju odredbe o istražnom zatvoru.

Članak 121. (NN 76/09, 80/11, 143/12, 126/19, 80/22)

\(1\) Istražni zatvor u domu nadzire policija na čijem se području
izvršava.

\(2\) Istražni zatvor u domu uz koji je sud odredio primjenu
elektroničkog nadzora izvršava nadležna ustrojstvena jedinica
ministarstva nadležnog za poslove pravosuđa uz pomoć policije na čijem
se području izvršava.

\(3\) U prostoru istražnog zatvora u domu policija ima ovlasti propisane
ovim Zakonom (članak 135. do 143.) i drugim propisima.

\(4\) Ministar nadležan za unutarnje poslove donosi propise o evidenciji
i izvršavanju istražnog zatvora u domu.

\(5\) Ministar nadležan za poslove pravosuđa, uz prethodnu suglasnost
ministra nadležnog za unutarnje poslove, donijet će pravilnik o načinu
izvršavanja elektroničkog nadzora iz članka 119. stavka 2. ovoga Zakona.

##### 9. Istražni zatvor

a\) Opće odredbe o istražnom zatvoru

Članak 122.

\(1\) Čim prestanu razlozi zbog kojih je istražni zatvor određen, on se
mora ukinuti i zatvorenika se mora pustiti na slobodu.

\(2\) Pri odlučivanju o istražnom zatvoru, posebno o njegovu trajanju,
vodit će se posebno računa o razmjeru između težine počinjenog kaznenog
djela, kazne koja se, prema podacima kojima raspolaže sud, može
očekivati u postupku i potrebe određivanja i trajanja istražnog zatvora.
Protiv trudne žene, osobe s tjelesnim nedostacima koje joj onemogućuju
ili bitno otežavaju kretanje te osobe koja je navršila 70 godina života,
istražni zatvor se, može iznimno odrediti.

\(3\) U predmetu u kojemu je određen istražni zatvor postupa se osobito
žurno (članak 11. stavak 2.).

b\) Osnove za određivanje istražnog zatvora

Članak 123. (NN 76/09, 143/12, 145/13, 126/19)

\(1\) Istražni zatvor se može odrediti ako postoji osnovana sumnja da je
određena osoba počinila kazneno djelo i ako:

1\) je u bijegu ili osobite okolnosti upućuju na opasnost da će pobjeći
(krije se, ne može se utvrditi njezina istovjetnost i slično),

2\) osobite okolnosti upućuju na opasnost da će uništiti, sakriti,
izmijeniti ili krivotvoriti dokaze ili tragove važne za kazneni postupak
ili da će ometati kazneni postupak utjecajem na svjedoke, vještake,
sudionike ili prikrivače,

3\) osobite okolnosti upućuju na opasnost da će ponoviti kazneno djelo
ili da će dovršiti pokušano kazneno djelo, ili da će počiniti teže
kazneno djelo za koje je prema zakonu moguće izreći kaznu zatvora od pet
godina ili težu kaznu, kojim prijeti,

4\) je istražni zatvor nužan radi neometanog odvijanja postupka za
kazneno djelo za koje je propisana kazna dugotrajnog zatvora i kod kojeg
su okolnosti počinjenja kaznenog djela posebno teške,

5\) okrivljenik koji je uredno pozvan izbjegava doći na raspravu.

\(2\) Pri izricanju presude uvijek će se odrediti ili produljiti
istražni zatvor protiv okrivljenika kojem je izrečena kazna zatvora od
pet godina ili teža kazna, neovisno o najduljem trajanju istražnog
zatvora propisanog u članku 133. ovoga Zakona..

\(3\) Ako je prvostupanjskom presudom izrečena kazna zatvora do pet
godina, istražni zatvor se nakon izricanja presude ne može odrediti ili
produljiti po stavku 1. točki 4. ovog članka.

\(4\) Istražni zatvor se, usprkos postojanju okolnosti iz stavka 1. ovog
članka, neće odrediti ili produljiti ako je već isteklo najdulje vrijeme
trajanja istražnog zatvora (članak 133.).

c\) Rješenje o određivanju i produljenju istražnog zatvora

Članak 124. (NN 76/09, 143/12, 70/17)

\(1\) Istražni zatvor se određuje i produljuje pisanim rješenjem
nadležnog suda.

\(2\) Izreka rješenja o istražnom zatvoru sadrži, osim podataka iz
članka 272. stavka 1. ovog Zakona, i:

1\) ako se provodi istraga, naznaku rješenja o provođenju istrage
povodom kojega je doneseno rješenje o istražnom zatvoru,

2\) zakonsku osnovu za istražni zatvor,

3\) rok na koji je određen istražni zatvor,

4\) odredbu o uračunavanju vremena za koje je osoba koja se zatvara bila
lišena slobode prije donošenja rješenja o istražnom zatvoru s naznakom
trenutka uhićenja,

5\) visinu jamstva i oblik polaganja jamčevine koji mogu zamijeniti
istražni zatvor.

\(3\) U obrazloženju rješenja o istražnom zatvoru će se određeno i
potpuno izložiti činjenice i dokazi iz kojih proizlazi postojanje
osnovane sumnje da je okrivljenik počinio kazneno djelo i razloga iz
članka 123. stavka 1. ovog Zakona, razloga zbog kojih sud smatra da se
svrha istražnog zatvora ne može ostvariti drugom blažom mjerom, kao i
razloga visine jamstva, a prilikom produljenja trajanja istražnog
zatvora i okolnosti koje opravdavaju njegovu daljnju primjenu.

\(4\) Rješenje o određivanju istražnog zatvora predaje se zatvoreniku
odmah po zatvaranju. Primitak rješenja i trenutak primitka zatvorenik
potvrđuje potpisom.

d\) Ukidanje istražnog zatvora i opoziv rješenja o istražnom zatvoru

Članak 125. (NN 76/09, 143/12, 70/17, 36/24)

\(1\) Sud će ukinuti istražni zatvor i okrivljenik će biti pušten na
slobodu:

1\) čim su prestali razlozi zbog kojih je istražni zatvor određen ili
produljen,

2\) ako daljnji istražni zatvor ne bi bio u razmjeru s težinom
počinjenog kaznenog djela,

3\) ako se ista svrha može ostvariti drugom blažom mjerom,

4\) kad to prije podizanja optužnice predlaže državni odvjetnik,

5\) ako državni odvjetnik i nakon prethodne obavijesti višem državnom
odvjetniku neopravdano u zakonskim rokovima ne poduzima radnje u
postupku,

6\) kad sud izrekne presudu kojom se okrivljenik oslobađa od optužbe ili
se optužba odbija ili je okrivljeniku izrečena novčana kazna, rad za
opće dobro na slobodi, uvjetna osuda ili sudska opomena, ili kazna
zatvora u trajanju kraćem ili jednakom dotadašnjem trajanju istražnog
zatvora,

7\) kad isteknu rokovi trajanja istražnog zatvora,

8\) kad je istražni zatvor određen prema članku 123. stavku 1. točki 2.
ovog Zakona, ako je okrivljenik okolnosno i detaljno priznao djelo i
krivnju, ili čim budu prikupljeni, odnosno izvedeni dokazi zbog čijeg je
osiguranja taj zatvor određen, a najkasnije do završetka rasprave.

\(2\) Prije donošenja odluke o ukidanju istražnog zatvora određenog na
temelju stavka 1. točke 5., sud će obavijestiti višeg državnog
odvjetnika o nepravovremenom poduzimanju radnji i odrediti rok u kojemu
se radnja ima provesti. Ako nakon isteka roka nije radnja poduzeta,
postupit će se prema stavku 1. točki 5. ovog članka.

Članak 125.a (NN 36/24)

\(1\) Sud će žrtvu, ako se tog prava nije odrekla, putem policije odmah
obavijestiti o ukidanju istražnog zatvora protiv okrivljenika, osim ako
bi se time ugrozila sigurnost okrivljenika.

\(2\) Sud će o ukidanju istražnog zatvora odmah obavijestiti žrtvu putem
policije i onda kada okrivljenik neće biti pušten na slobodu jer mu je u
drugom predmetu određen istražni zatvor ili se nalazi na izdržavanju
kazne zatvora na temelju pravomoćne presude.

\(3\) U slučaju iz stavka 2. ovoga članka, radi potrebe obavještavanja
žrtve, sud koji je donio odluku o ukidanju istražnog zatvora obavijestit
će zatvor ili kaznionicu o potrebi obavještavanja suda prije prvog
puštanja na slobodu okrivljenika ili osuđenika.

\(4\) Žrtva će biti obaviještena i o mjerama koje su poduzete radi
njezine zaštite, ako su takve mjere određene.

Članak 126.

Sud koji je odredio ili produljio istražni zatvor rješenjem će opozvati
odluku o istražnom zatvoru, ako nakon njezinog donošenja, a prije
zatvaranja okrivljenika, utvrdi da ne postoje razlozi zbog kojih je
istražni zatvor bio određen ili zakonski uvjeti za njegovo određivanje.
Ako je za okrivljenikom bila raspisana tjeralica, sud će nakon
pravomoćnosti rješenja o opozivu naložiti njezino povlačenje.

e\) Sudbena vlast nadležna za određivanje, produljenje i ukidanje
istražnog zatvora

Članak 127. (NN 76/09)

\(1\) Istražni zatvor do podnošenja optužnice određuje sudac istrage na
prijedlog državnog odvjetnika, a ukida ga na prijedlog okrivljenika,
državnog odvjetnika ili po službenoj dužnosti.

\(2\) O prijedlogu državnog odvjetnika da se odredi istražni zatvor,
sudac istrage odlučuje odmah, a najkasnije u roku od dvanaest sati od
podnošenja prijedloga. Kad se sudac istrage ne složi s prijedlogom
državnog odvjetnika za određivanje istražnog zatvora, donosi rješenje
kojim se prijedlog odbija te ako je okrivljenik u pritvoru naložit će da
se odmah pusti na slobodu. Protiv tog rješenja državni odvjetnik ima
pravo žalbe u roku od dvadeset četiri sata. O žalbi odlučuje vijeće u
roku od četrdeset i osam sati.

\(3\) Ako što drugo nije propisano posebnim zakonom, prije podnošenja
optužnice, o produljenju istražnog zatvora odlučuje sudac istrage na
prijedlog državnog odvjetnika.

\(4\) Nakon podnošenja optužnice, istražni zatvor do potvrđivanja
optužnice određuje, produljuje i ukida optužno vijeće. Nakon
potvrđivanja optužnice, do pravomoćnosti presude, istražni zatvor
određuje, produljuje i ukida raspravni sud u zasjedanju, a izvan
zasjedanja vijeće, osim u slučaju iz stavka 5. ovog članka.

\(5\) Kad odlučuje o žalbi protiv presude, istražni zatvor određuje,
produljuje i ukida vijeće koje odlučuje o žalbi.

\(6\) Kad sud koji, odlučujući o izvanrednim pravnim lijekovima, ukine
pobijanu presudu i predmet vrati na ponovni postupak, odredit će
istražni zatvor ako postoje razlozi iz članka 123. ovog Zakona, a nisu
protekli rokovi iz članka 130. i 133. ovog Zakona.

Članak 128. (NN 70/17)

Nakon predaje optužnice, a do pravomoćnosti presude, okrivljenik i
njegov branitelj mogu sudu predložiti ukidanje istražnog zatvora. Protiv
rješenja suda kojim se odbija prijedlog za ukidanje istražnog zatvora
žalba nije dopuštena.

f\) Ročište za odlučivanje o istražnom zatvoru

Članak 129. (NN 76/09, 80/11, 143/12)

\(1\) O određivanju, produljenju i ukidanju istražnog zatvora odlučuje
sud na nejavnom usmenom ročištu. Ako državni odvjetnik predlaže ukidanje
istražnog zatvora sud će odmah po primitku prijedloga o ukidanju
istražnog zatvora, rješenjem ukinuti istražni zatvor bez određivanja i
provođenja ročišta. Protiv tog rješenja žalba nije dopuštena.

\(2\) Na ročište iz stavka 1. ovog članka pozivaju se državni odvjetnik,
okrivljenik i branitelj okrivljenika. Državni odvjetnik, okrivljenik i
branitelj moraju o ročištu biti obaviješteni u primjerenom roku.
Okrivljenik koji je lišen slobode, a želi prisustvovati ročištu, bit će
na ročište doveden. Vlastoručno potpisana izjava okrivljenika da ne želi
prisustvovati ročištu bit će dostavljena sudu do održavanja sjednice.
Okrivljenik lišen slobode koji je raspravno nesposoban ili zbog teško
narušenog zdravstvenog stanja nije u mogućnosti sudjelovati na ročištu,
neće biti doveden. Sud može odlučiti da okrivljenik, koji na to
pristane, sudjeluje na ročištu iz stavka 1. ovog članka putem zatvorenog
tehničkog uređaja za vezu na daljinu (audio-video uređaj). Ako drukčije
nije propisano ovim Zakonom (članak 118. stavak 1.), sjednica vijeća
održat će se i ako uredno pozvani državni odvjetnik, okrivljenik i
branitelj ne dođu na sjednicu, ili ako okrivljenik ili branitelj nije
uredno primio poziv zbog toga jer je promijenio boravište ne
obavijestivši o tome sud, ili zbog toga jer mu dostava nije bila moguća
zbog njegove nedostupnosti.

\(3\) Obje stranke će na ročištu izložiti svoja stajališta o istražnom
zatvoru, a prema potrebi i o visini jamstva. Prvo govori državni
odvjetnik, zatim okrivljenik i njegov branitelj. Obje stranke imaju
pravo na odgovor. Sud određuje koji će se dokazi izvesti i njihov
redoslijed. Sud može na prijedlog stranaka ili po službenoj dužnosti
izvesti dokaze koje smatra potrebnima za donošenje odluke o istražnom
zatvoru i jamstvu. Stranke mogu svjedocima postavljati pitanja i
stavljati primjedbe na provedene dokaze. Okrivljenik i njegov branitelj
imaju pravo zadnji govoriti. Odluku o istražnom zatvoru sud usmeno
objavljuje na završetku ročišta.

\(4\) Na ročištu za odlučivanje o istražnom zatvoru u istrazi državni
odvjetnik će prethodno suca istrage obavijestiti o tijeku istrage radi
ocjene pravovremenosti poduzimanja radnji.

\(5\) Ako sud donese odluku o određivanju ili produljenju istražnog
zatvora, poučit će okrivljenika o pravu na žalbu i o pravu da predloži
ukidanje istražnog zatvora u skladu s odredbom članka 128. ovog Zakona.

\(6\) O ročištu se sastavlja zapisnik koji se prilaže spisu predmeta
zajedno s rješenjem kojim je odlučeno o istražnom zatvoru.

\(7\) Sud i nakon donošenja rješenja o određivanju ili produljenju
istražnog zatvora, kad odlučuje o bilo kojem pitanju, po službenoj
dužnosti pazi postoje li razlozi za istražni zatvor.

g\) Trajanje istražnog zatvora

Članak 130. (NN 80/11, 145/13, 70/17)

\(1\) Istražni zatvor određen rješenjem suca istrage ili vijeća može
trajati najdulje mjesec dana od dana lišenja slobode.

\(2\) Iz opravdanih razloga sudac istrage na prijedlog državnog
odvjetnika može produljiti istražni zatvor i to prvi puta za još najviše
dva mjeseca, a zatim, za kaznena djela iz nadležnosti županijskog suda,
ili kad je to propisano posebnim zakonom, za još najviše tri mjeseca.

\(3\) Za kaznena djela iz članka 21. Zakona o Uredu za suzbijanje
korupcije i organiziranog kriminaliteta, ako je istraga produljena,
sudac istrage može produljiti istražni zatvor za još tri mjeseca i još
jednom za najviše tri mjeseca. Sveukupni rok trajanja istražnog zatvora
do podizanja optužnice može iznositi dvanaest mjeseci.

\(4\) Istekom roka na koji je istražni zatvor određen, odnosno produljen
ili istekom roka iz stavka 2. i 3. ovog članka, zatvorenik se ima
pustiti na slobodu. Prilikom puštanja zatvorenika na slobodu, upravitelj
zatvora postupit će sukladno članku 125. stavku 2. ovoga Zakona.

Članak 131.

\(1\) Ako se u vrijeme podnošenja optužnice sudu okrivljenik nalazi u
istražnom zatvoru, optužno vijeće će odmah, a najkasnije u roku od
četrdeset i osam sati po podnošenju optužnice održati ročište iz članka
129. ovog Zakona i odlučiti o istražnom zatvoru, te ga svojim rješenjem
produljiti ili ukinuti.

\(2\) Nakon podnošenja optužnice istražni zatvor može trajati do
pravomoćnosti presude, a nakon pravomoćnosti presude najdulje do
pravomoćnosti rješenja o upućivanju na izdržavanje kazne zatvora.

\(3\) U rješenju o istražnom zatvoru nakon podnošenja optužnice ne
određuje se rok trajanja istražnog zatvora, ali će sud svaka dva
mjeseca, do izricanja nepravomoćne presude, računajući od dana
pravomoćnosti prethodnog rješenja o istražnom zatvoru, ispitivati
postoje li zakonski uvjeti za daljnju primjenu istražnog zatvora, te ga
rješenjem produljiti ili ukinuti. Žalba protiv ovog rješenja ne zadržava
njegovo izvršenje. Ako se okrivljenik u trenutku donošenja nepravomoćne
presude nalazi u istražnom zatvoru, vijeće će prilikom donošenja presude
ispitati postoje li zakonski uvjeti za daljnju primjenu istražnog
zatvora te će ga rješenjem ukinuti ili produljiti.

\(4\) Ukupno trajanje istražnog zatvora do podizanja optužnice,
računajući i vrijeme uhićenja i pritvora, ne može prijeći šest mjeseci,
osim ako posebnim zakonom nije propisano drukčije. Nakon podnošenja nove
optužnice prema članku 356. ovog Zakona primijenit će se odredbe stavka
2. ovog članka.

Članak 132.

Istražni zatvor određen prema članku 123. stavku 1. točki 5. ovog Zakona
može trajati najdulje mjesec dana. Taj zatvor može se ponovno odrediti
iz iste osnove u istom trajanju, ako okrivljenik i nakon ukidanja
istražnog zatvora dalje izbjegava dolazak na raspravu.

Članak 133. (NN 145/13, 152/14, 126/19)

\(1\) Do donošenja presude suda prvog stupnja istražni zatvor može
trajati najdulje:

1\) dva mjeseca ako se za kazneno djelo može izreći kazna zatvora do
jedne godine,

2\) tri mjeseca ako se za kazneno djelo može izreći kazna zatvora do tri
godine,

3\) šest mjeseci ako se za kazneno djelo može izreći kazna zatvora do
pet godina,

4\) dvanaest mjeseci ako se za kazneno djelo može izreći kazna zatvora
do osam godina,

5\) dvije godine ako se za kazneno djelo može izreći kazna zatvora preko
osam godina,

6\) tri godine ako se za kazneno djelo može izreći kazna dugotrajnog
zatvora.

\(2\) U predmetima za kaznena djela iz članka 21. Zakona o Uredu za
suzbijanje korupcije i organiziranog kriminaliteta u kojima je istraga
produljena, sveukupno trajanje istražnog zatvora iz stavka 1. ovog
članka produljuje se za vrijeme za koje je bila produljena istraga.

\(3\) U predmetima u kojima je donesena nepravomoćna presuda, ukupno
trajanje istražnog zatvora do njezine pravomoćnosti produljuje se za
jednu šestinu u slučajevima iz stavka 1. točke 1. do 4. ovog članka, a
za jednu četvrtinu u slučajevima iz stavka 1. točke 5. i 6. ovog članka.

\(4\) Kad je presuda ukinuta, a nakon što isteknu rokovi iz stavka 3.
ovog članka, u postupku za kaznena djela iz stavka 1. točke 1. i 2. ovog
članka ukupno trajanje istražnog zatvora iz stavka 1. i 3. ovog članka
produljuje se za daljnjih tri mjeseca, za kaznena djela iz stavka 1.
točke 3. i 4. ovog članka za daljnjih šest mjeseci, a za kaznena djela
iz stavka 1. točke 5. i 6. ovog članka za još jednu godinu.

\(5\) Ako je protiv drugostupanjske presude dopuštena žalba, ukupno
trajanje istražnog zatvora iz stavka 1. i 3. ovog članka, produljuje se
za još šest mjeseci.

\(6\) Okrivljenik koji se nalazi u istražnom zatvoru, a presuda kojom mu
je izrečena kazna zatvora je postala pravomoćna, ostat će u tom zatvoru
do upućivanja na izdržavanje kazne, a najdulje do isteka trajanja
izrečene kazne.

Članak 133.a (NN 126/19)

Okrivljenik koji se nalazi u istražnom zatvoru koji je određen na
temelju članka 123. stavka 2. ovoga Zakona, a presuda kojom mu je
izrečena kazna zatvora nije postala pravomoćna, ostat će u istražnom
zatvoru do upućivanja na izdržavanje kazne, a najdulje do isteka
trajanja izrečene kazne.

h\) Žalba protiv rješenja o određivanju, ukidanju ili produljenju
istražnog zatvora

Članak 134. (NN 126/19)

\(1\) Žalbu protiv rješenja kojim se određuje, produljuje ili ukida
istražni zatvor mogu podnijeti okrivljenik, njegov branitelj i državni
odvjetnik u roku od tri dana. Protiv rješenja vijeća drugostupanjskog
suda kojim se određuje, produljuje ili ukida istražni zatvor, žalba nije
dopuštena, osim kad vijeće tog suda odlučujući prema članku 127. stavku
5. ovog Zakona odredi istražni zatvor okrivljeniku protiv kojega
istražni zatvor nije bio određen. O žalbi odlučuje viši sud u roku od
tri dana.

\(2\) Žalba protiv rješenja o određivanju, produljenju ili ukidanju
istražnog zatvora ne zadržava njegovo izvršenje.

i\) Izvršenje istražnog zatvora i postupanje sa zatvorenicima

Članak 135.

\(1\) Istražni zatvor se izvršava prema odredbama ovog Zakona i na njemu
utemeljenih propisa.

\(2\) Okrivljenik protiv kojeg je određen istražni zatvor iz osnova
navedenih u članku 551. stavku 1. ovog Zakona, bit će odlukom
upravitelja zatvora upućen u bolnicu za osobe lišene slobode ili
odgovarajuću psihijatrijsku ustanovu koja je dužna primiti okrivljenika
i pružiti mu potrebnu zdravstvenu skrb, uz sva prava koja okrivljenik
ima prema odredbama ove Glave i drugih propisa o izvršavanju istražnog
zatvora.

\(3\) Na poslovima izvršavanja istražnog zatvora mogu raditi samo oni
djelatnici ministarstva nadležnog za pravosuđe koji imaju potrebna
znanja i vještine i stručnu spremu predviđenu propisima.

\(4\) Ministar nadležan za pravosuđe donosi propise o zatvorima u kojima
se izvršava istražni zatvor, te o uvjetima koje moraju ispunjavati
djelatnici koji izvršavaju istražni zatvor.

Članak 136. (NN 70/17)

\(1\) Istražni zatvor se mora izvršavati tako da se ne vrijeđa osobu i
dostojanstvo zatvorenika. Ovlašteni djelatnici pravosudne policije pri
izvršavanju istražnog zatvora smiju upotrijebiti sredstva prisile samo
pod zakonom određenim uvjetima i na propisan način, ako na drugi način
nije moguće provesti mjere izvršenja istražnog zatvora kojima zatvorenik
pruža aktivni ili pasivni otpor.

\(2\) Zatvorenikova prava i slobode mogu biti ograničeni samo u mjeri
potrebnoj da se ostvari svrha radi kojeg je određen istražni zatvor,
spriječi bijeg zatvorenika i počinjenje kaznenog djela te otkloni
opasnost po život i zdravlje ljudi.

\(3\) U slučaju bijega zatvorenika iz ustanove za osobe lišene slobode,
čelnik ustanove postupit će sukladno članku 125. stavku 2. ovoga Zakona.

\(4\) Uprava zatvora prikuplja, obrađuje i pohranjuje podatke o
zatvorenicima. Zbirka tih podataka sadržava:

1\) podatke o istovjetnosti zatvorenika i njegovu psihofizičkom stanju,

2\) podatke o primitku u istražni zatvor, trajanju, produljenju i
ukinuću istražnog zatvora,

3\) podatke o radu koji zatvorenik obavlja,

4\) podatke o ponašanju zatvorenika i primijenjenim stegovnim mjerama,

5\) druge podatke koje određuje ministar nadležan za pravosuđe.

\(5\) Podaci iz stavka 4. ovog članka, pohranjuju se i uporabljuju dok
traje istražni zatvor. Osim središnjoj evidenciji o zatvorenicima koju
vodi ministarstvo nadležno za pravosuđe, ti se podaci daju na pisani
zahtjev tijelima kaznenog postupka i pojedincu na kojega se odnose.

\(6\) Ministar nadležan za pravosuđe donosi propis o evidenciji podataka
iz stavka 4. ovog članka.

Članak 137.

Zatvorenici se smještaju u prostorije odgovarajuće veličine koje
udovoljavaju potrebnim zdravstvenim uvjetima. U istu prostoriju ne smiju
biti smještene osobe različita spola. U pravilu, zatvorenici se neće
smjestiti u istu prostoriju s osobama koje izdržavaju kaznu zatvora.
Zatvorenik se neće smjestiti zajedno s osobama koje bi na njega mogle
štetno djelovati ili s osobama s kojima bi druženje moglo štetno
utjecati na vođenje postupka.

Članak 138.

\(1\) Zatvorenici imaju pravo na osmosatni neprekidni odmor u vremenu od
dvadeset četiri sata. Osim toga, njima će se osigurati kretanje na
slobodnom zraku najmanje dva sata dnevno.

\(2\) Zatvorenik smije kod sebe imati predmete osobne uporabe,
higijenske potrepštine, o svom trošku nabavljati knjige, novine i druge
tiskovine, sredstva za praćenje javnih medija te imati druge predmete u
količini i veličini koja ne ometa boravak u prostoriji i ne remeti kućni
red. Prilikom primitka u zatvor od zatvorenika će se nakon osobne
pretrage oduzeti predmeti u svezi s kaznenim djelom, a ostali predmeti
koje okrivljenik ne smije imati u zatvoru prema njegovoj će se uputi
pohraniti i čuvati ili predati osobi koju odredi zatvorenik.

Članak 139. (NN 70/17, 80/22)

\(1\) Po odobrenju suca istrage odnosno predsjednika vijeća i pod
njegovim nadzorom ili nadzorom osobe koju on odredi, zatvorenika imaju
pravo posjećivati, u okviru kućnog reda, njegovi srodnici, a na njegov
zahtjev, liječnik i druge osobe. Pojedini se posjeti mogu zabraniti ako
bi zbog toga mogla nastati šteta za vođenje postupka.

\(2\) Sudac istrage odnosno predsjednik vijeća odobrit će konzularnom
službeniku strane zemlje posjet zatvoreniku koji je državljanin te
zemlje, sukladno kućnom redu zatvora.

\(3\) Zatvorenik se smije dopisivati s osobama izvan zatvora sa znanjem
i pod nadzorom suca istrage, a nakon podignute optužnice, sa znanjem i
pod nadzorom predsjednika vijeća. Zatvoreniku se može zabraniti
odašiljanje i primanje pisama i drugih pošiljaka, ali ne i odašiljanje
molbe, pritužbe ili žalbe.

\(4\) Zatvoreniku će sudac istrage, ili predsjednik vijeća, odobriti da
o svom trošku sukladno kućnom redu pod nadzorom uprave zatvora, obavlja
telefonske razgovore s određenom osobom. Uprava zatvora u tu svrhu
zatvorenicima osigurava javni telefonski priključak koji zatvoreniku
omogućava telefoniranje najmanje jednom dnevno u primjerenom trajanju.

\(5\) Zatvorenik ima pravo slobodnog, neometanog i povjerljivog
razgovora s braniteljem, koji se može osigurati i putem zatvorenog
tehničkog uređaja za vezu na daljinu (audio-video uređaj), ako
okrivljenik na to pristane.

\(6\) Iznimno od stavka 3. ovoga članka, zatvorenik ima pravo, bez
ograničenja i nadzora sadržaja, podnijeti pritužbu pučkom
pravobranitelju i zaprimiti njegov odgovor, na način propisan odredbama
posebnog zakona.

Članak 140. (NN 76/09)

\(1\) Za stegovne prijestupe zatvorenika sudac istrage, sudac pojedinac,
odnosno predsjednik vijeća može, na prijedlog upravitelja zatvora,
izreći stegovnu kaznu ograničenja posjeta i dopisivanja. To se
ograničenje ne odnosi na veze zatvorenika s braniteljem ili susrete s
konzularnim službenikom.

\(2\) Stegovni prijestupi su sve teže povrede koje se odnose na:

1\) fizičke napade na druge zatvorenike, djelatnike ili službene osobe,
odnosno njihovo vrijeđanje,

2\) izrađivanje, primanje, unošenje, krijumčarenje predmeta za napad ili
bijeg,

3\) unošenje u zatvor ili pripremanje u zatvoru opojnih sredstava ili
alkohola,

4\) unošenje u zatvor sredstava koja su protivna pravilima o izvršavanju
kazne zatvora,

5\) povrede propisa o sigurnosti na radu, protupožarnoj zaštiti te
sprječavanju posljedica prirodnih nepogoda,

6\) namjerno prouzrokovanje veće materijalne štete,

7\) nedolično ponašanje pred drugim zatvorenicima ili službenim osobama.

\(3\) Protiv rješenja o stegovnoj mjeri dopuštena je žalba u roku od
dvadeset četiri sata. Žalba ne zadržava izvršenje rješenja.

\(4\) Prisilne mjere prema zatvoreniku mogu se poduzeti u slučajevima
koji su propisani pravilima o policijskim ovlastima i o izvršavanju
kazne zatvora. O primjeni prisilnih mjera prema zatvoreniku uprava
zatvora bez odgode izvješćuje suca istrage, suca pojedinca ili
predsjednika vijeća.

Članak 141. (NN 76/09, 70/17)

\(1\) Nadzor nad izvršenjem istražnog zatvora obavlja predsjednik
nadležnog suda.

\(2\) Predsjednik suda ili sudac kojega on odredi dužan je najmanje
jedanput tjedno obići zatvorenike i ako je potrebno, i bez prisutnosti
pravosudnog policajca, ispitati kako se zatvorenici hrane, kako
zadovoljavaju ostale potrebe i kako se s njima postupa. Predsjednik
suda, odnosno sudac kojeg on odredi, dužan je poduzeti potrebne mjere da
se otklone nepravilnosti uočene pri obilasku zatvora.

\(3\) Predsjednik suda i sudac istrage ili predsjednik vijeća, odnosno
sudac pojedinac pred kojim se vodi postupak, neovisno o nadzoru iz
stavka 2. ovog članka, mogu u svako doba obilaziti zatvorenike, s njima
razgovarati i od njih primati pritužbe. Sudac istrage ili predsjednik
vijeća odnosno sudac pojedinac pred kojim se vodi postupak koji su
zaprimili pritužbu zatvorenika, ispitat će navode iz pritužbe te o
utvrđenome, kao i o mjerama koje su poduzete da se otklone uočene
nepravilnosti, u roku od trideset dana od dana zaprimanja pritužbe
pisanim putem obavijestiti podnositelja.

\(4\) Ako tijekom pregleda ili povodom pritužbe zatvorenika, sudac iz
stavka 2. ovog članka, utvrdi da je istekao rok trajanja istražnog
zatvora određen u rješenju o istražnom zatvoru ili da ne postoji
zakonita odluka o oduzimanju slobode, odmah će odrediti zatvorenikovo
puštanje na slobodu. Prilikom puštanja zatvorenika na slobodu,
upravitelj zatvora postupit će sukladno članku 125. stavku 2. ovoga
Zakona.

\(5\) Zatvorenik ima pravo pritužbe predsjedniku suda na postupak i
odluku zaposlenika zatvora u kojem se izvršava istražni zatvor te pravo
podnijeti zahtjev za sudsku zaštitu protiv postupka ili odluke kojom se
nezakonito prikraćuje ili ograničava njegovo pravo, uz odgovarajuću
primjenu odredaba zakona o izvršavanju kazne zatvora.

Članak 142. (NN 70/17)

Konzularni i diplomatski predstavnici mogu posjećivati svoje državljane
koji su u istražnom zatvoru, razgovarati s njima te im pomoći u izboru
branitelja.

Članak 143.

Ministar nadležan za pravosuđe propisat će kućni red u zatvorima kojim
će se pobliže urediti izvršavanje istražnog zatvora u skladu s odredbama
ovog Zakona.

##### j) Očevidnik istražnog zatvora

Članak 144. (NN 76/09)

\(1\) Ministarstvo nadležno za pravosuđe vodi evidenciju o osobama
protiv kojih je određen istražni zatvor i koje su lišene slobode na
temelju rješenja o istražnom zatvora (očevidnik istražnog zatvora).

\(2\) Sud će svako rješenje o određivanju, produljenju i ukidanju
istražnog zatvora te o stavljanju rješenja o istražnom zatvoru izvan
snage dostaviti elektronskim putem ministarstvu nadležnom za pravosuđe.

\(3\) Ministarstvo nadležno za pravosuđe osigurava stalnu dostupnost
podataka iz očevidnika istražnog zatvora sudu i državnom odvjetništvu.

\(4\) Ministar nadležan za pravosuđe donosi propis o očevidniku
istražnog zatvora.

#### Glava X. TROŠKOVI KAZNENOG POSTUPKA

Članak 145. (NN 80/11, 145/13, 70/17, 126/19, 80/22)

\(1\) Troškovi kaznenog postupka su izdaci od započinjanja do njegova
završetka, izdaci za dokazne radnje prije početka kaznenog postupka, te
izdaci za pružanje pravne pomoći.

\(2\) Troškovi kaznenog postupka obuhvaćaju:

1\) troškove za svjedoke, vještake, tumače i stručne osobe, troškove
tehničkog snimanja, troškove prepisivanja zvučnih snimki i troškove
očevida, troškove kopiranja ili snimanja spisa ili dijela spisa,

2\) podvozne troškove okrivljenika,

3\) izdatke za dovođenje okrivljenika ili uhićene osobe,

4\) podvozne i putne troškove službenih osoba,

5\) troškove liječenja okrivljenika koji nema pravo na zdravstvenu
zaštitu dok se nalazi u pritvoru ili istražnom zatvoru ili zdravstvenoj
ustanovi na temelju odluke suda te troškove porođaja,

6\) paušalnu svotu,

7\) nagradu i nužne izdatke branitelja, nužne izdatke privatnog
tužitelja i oštećenika kao tužitelja i njihovih zakonskih zastupnika te
nagradu i nužne izdatke njihovih opunomoćenika,

8\) nužne izdatke oštećenika i njegova zakonskog zastupnika te nagradu i
nužne izdatke njegova opunomoćenika.

\(3\) Paušalna svota utvrđuje se u okviru svota određenih posebnim
propisom s obzirom na složenost i trajanje izvida i kaznenog postupka.

\(4\) Troškovi iz stavka 2. točaka 1. do 5. ovoga članka, osim onih koji
su nastali u tijelima koja se financiraju iz državnog proračuna, te
nužni izdaci i nagrada postavljenog branitelja, postavljenog
opunomoćenika oštećenika kao tužitelja u postupku zbog kaznenih djela za
koja se progoni po službenoj dužnosti i postavljenog opunomoćenika
djeteta žrtve kaznenog djela isplaćuju se iz sredstava tijela koje vodi
kazneni postupak, a naplaćuju poslije od osoba koje su ih dužne
naknaditi prema odredbama ovoga Zakona. Postavljeni branitelj i
postavljeni opunomoćenik mogu i tijekom postupka podnijeti zahtjev za
podmirenje troškova na ime nagrade i nužnih izdataka, o čemu će tijelo
koje vodi postupak donijeti posebno rješenje u roku od tri mjeseca od
postavljenog zahtjeva.

\(5\) Ako kaznena prijava nije podnesena, troškove poduzetih radnji, u
roku od šest mjeseci od poduzimanja radnji, snosi policija, osim ako je
radnja poduzeta po nalogu suda ili državnog odvjetnika, kada troškove
snosi tijelo koje je radnju naložilo.

\(6\) Troškovi kopiranja ili snimanja spisa ili dijela spisa naplaćuju
se od osobe na čiji se zahtjev obavlja kopiranje ili snimanje, osim kada
se ono obavlja na zahtjev branitelja po službenoj dužnosti, u kojem
slučaju se isplaćuju iz sredstava tijela koje vodi postupak, a o njima
se konačno odlučuje sukladno odredbama ovog Zakona.

\(7\) Troškovi za prevođenje na jezike manjina u Republici Hrvatskoj
koji nastanu primjenom odredaba Ustava i zakona kojim se uređuje pravo
pripadnika manjina u Republici Hrvatskoj na uporabu svog jezika te
troškovi usmenog i pisanog prevođenja okrivljeniku u smislu članka 202.
stavka 3. ovog Zakona neće se naplaćivati od osoba koje su prema
odredbama ovog Zakona dužne naknaditi troškove kaznenog postupka.

\(8\) Opunomoćenik koji nije odvjetnik nema pravo na nagradu, već samo
na nužne izdatke.

Članak 146.

U presudi i rješenju kojim se obustavlja kazneni postupak odlučit će se
tko će snositi troškove postupka.

Članak 147.

\(1\) Okrivljenik, oštećenik, oštećenik kao tužitelj, privatni tužitelj,
branitelj, zakonski zastupnik, opunomoćenik, svjedok, vještak, tumač i
stručna osoba bez obzira na ishod kaznenog postupka, podmiruju troškove
svog dovođenja, odgode dokazne radnje ili rasprave i druge troškove
postupka koje su prouzročili svojom krivnjom te razmjerni dio paušalne
svote.

\(2\) O troškovima iz stavka 1. ovog članka, sud donosi posebno
rješenje.

Članak 148. (NN 145/13, 70/17)

\(1\) Kad sud okrivljenika proglasi krivim, u presudi će mu naložiti da
podmiri troškove kaznenog postupka, osim ako ne postoje uvjeti za
oslobođenje od plaćanja troškova u cijelosti ili djelomično.

\(2\) Osoba koja je okrivljena za više kaznenih djela neće se osuditi na
naknadu troškova u svezi s djelima za koja je oslobođena optužbe ako se
ti troškovi mogu izdvojiti iz ukupnih troškova.

\(3\) U presudi kojom je više okrivljenika proglašeno krivima sud će
odrediti koliki će dio troškova podmiriti svaki od njih, a ako to nije
moguće, odlučit će da svi okrivljenici solidarno podmire troškove.
Plaćanje paušalne svote odredit će se za svakog okrivljenika
pojedinačno.

\(4\) Ako nedostaju podaci o visini troškova, posebno rješenje o visini
troškova donijet će sudac istrage, sudac pojedinac ili predsjednik
vijeća kad se ti podaci pribave. Zahtjev s podacima o visini troškova
može se podnijeti najkasnije u roku od tri mjeseca od dana dostave
pravomoćne presude ili rješenja osobi koja ima pravo postaviti takav
zahtjev.

\(5\) Kada je o troškovima kaznenog postupka odlučeno posebnim
rješenjem, o žalbi protiv tog rješenja odlučuje vijeće iz članka 19.b
stavka 5., odnosno članka 19.d stavka 3. ovog Zakona.

\(6\) U odluci kojom rješava o troškovima sud može okrivljenika
osloboditi obveze da naknadi u cijelosti ili djelomično troškove
kaznenog postupka iz članka 145. stavka 2. točaka 1. do 6. ovoga Zakona
te nagradu i nužne izdatke postavljenog branitelja, zbog lošeg
imovinskog stanja te ako bi njihovim plaćanjem bilo dovedeno u pitanje
uzdržavanje okrivljenika ili osoba koje je on dužan uzdržavati. Ako se
te okolnosti utvrde nakon donošenja odluke o troškovima, predsjednik
vijeća može posebnim rješenjem osloboditi okrivljenika dužnosti naknade
troškova kaznenog postupka. Sud može od okrivljenika zatražiti
dostavljanje potvrde o imovinskom stanju i prihodima od porezne uprave.

Članak 148.a (NN 145/13)

»Ako se deset godina od pravomoćnosti odluke o troškovima kaznenog
postupka sazna da je imovinsko stanje osuđenika takvo da je u mogućnosti
u cijelosti ili djelomično naknaditi troškove kaznenog postupka,
uključujući i troškove postavljenog branitelja, predsjednik vijeća, na
prijedlog državnog odvjetnika, a nakon očitovanja osuđenika o
prijedlogu, posebnim će rješenjem obvezati osuđenika na naknadu tih
troškova u cijelosti ili djelomično. O žalbi protiv tog rješenja
odlučuje vijeće iz članka 19.b stavka 5., odnosno članka 19.d stavka 3.
ovog Zakona.

Članak 149. (NN 70/17)

\(1\) Kad se obustavi kazneni postupak ili kad se donese presuda kojom
se okrivljenik oslobađa optužbe ili kojom se optužba odbija, izreći će
se u rješenju, odnosno presudi da troškovi kaznenog postupka iz članka
145. stavka 2. točke 1. do 5. ovog Zakona te nužni izdaci okrivljenika i
nužni izdaci i nagrada branitelja padaju na teret proračunskih
sredstava, osim u slučajevima određenim u stavku 2. do 5. ovog članka.

\(2\) Osoba koja je svjesno podnijela lažnu prijavu podmirit će troškove
kaznenog postupka.

\(3\) Privatni tužitelj i oštećenik kao tužitelj obvezni su naknaditi
troškove kaznenog postupka iz članka 145. stavka 2. točke 1. do 6. ovog
Zakona, nužne izdatke okrivljenika te nužne izdatke i nagradu njegova
branitelja ako je postupak završen presudom kojom se okrivljenik
oslobađa optužbe, ili presudom kojom se optužba odbija, ili rješenjem o
obustavi postupka, osim ako je postupak obustavljen, odnosno ako je
donesena presuda kojom se optužba odbija zbog smrti okrivljenika ili
zato što je nastupila zastara kaznenog progona zbog odugovlačenja
postupka koje se ne može pripisati u krivnju oštećenika kao tužitelja
ili privatnog tužitelja. Ako je postupak obustavljen zbog odustajanja od
tužbe ili kaznenog progona, okrivljenik i privatni tužitelj ili
oštećenik kao tužitelj mogu se nagoditi o svojim međusobnim troškovima.
Ako ima više privatnih tužitelja ili oštećenika kao tužitelja, troškove
će solidarno podnositi svi.

\(4\) Žrtva koja je odustala od prijedloga za kazneni progon pa zbog
toga bude obustavljen postupak, snosi troškove kaznenog postupka ako
okrivljenik nije izjavio da će ih platiti.

\(5\) Kad sud odbije optužbu zbog nenadležnosti, odluku o troškovima
donijet će nadležni sud.

Članak 150. (NN 145/13)

\(1\) Nagradu i nužne izdatke branitelja i opunomoćenika privatnog
tužitelja ili oštećenika dužna je platiti zastupana osoba, bez obzira na
to tko je prema odluci suda dužan podmiriti troškove kaznenog postupka,
osim ako prema odredbama ovog Zakona nagrada i nužni izdaci branitelja
padaju na teret proračunskih sredstava. Ako je oštećeniku kao tužitelju
bio postavljen opunomoćenik, nagrada i nužni izdaci postavljenog
opunomoćenika isplatit će se iz proračunskih sredstava.

Članak 151.

O dužnosti plaćanja troškova koji nastanu kod višeg suda odlučuje
konačno taj sud prema odredbama članka 145. ovog Zakona.

Članak 152.

Ministar nadležan za pravosuđe donosi propise o naknadi troškova u
kaznenom postupku.

#### Glava XI. IMOVINSKOPRAVNI ZAHTJEV

Članak 153. (NN 70/17)

\(1\) Imovinskopravni zahtjev koji je nastao zbog počinjenja kaznenog
djela raspravit će se na prijedlog oštećenika u kaznenom postupku, ako
se time ne bi znatno odugovlačio taj postupak.

\(2\) Imovinskopravni zahtjev se može odnositi na zahtjev koji se može
podnijeti u parnici.

Članak 154. (NN 70/17)

\(1\) Prijedlog za ostvarivanje imovinskopravnog zahtjeva u kaznenom
postupku može podnijeti oštećenik.

\(2\) Kod podnošenja prijedloga oštećenik će navesti je li ostvario
naknadu ili podnio zahtjev prema članku 43. stavku 3. ovoga Zakona.

Članak 155.

\(1\) Prijedlog za ostvarivanje imovinskopravnog zahtjeva u kaznenom
postupku podnosi se tijelu kojem se podnosi kaznena prijava ili sudu
koji vodi postupak.

\(2\) Prijedlog iz stavka 1. ovog članka, može se podnijeti najkasnije
do završetka dokaznog postupka pred prvostupanjskim sudom.

\(3\) Osoba ovlaštena na podnošenje prijedloga dužna je određeno
naznačiti svoj zahtjev i podnijeti dokaze.

\(4\) Ako ovlaštena osoba nije stavila prijedlog za ostvarivanje
imovinskopravnog zahtjeva u kaznenom postupku do podizanja optužbe,
izvijestit će se da taj prijedlog može staviti do završetka dokaznog
postupka.

Članak 156.

\(1\) Ovlaštena osoba (članak 154.) može do završetka dokaznog postupka
odustati od prijedloga za ostvarivanje imovinskopravnog zahtjeva u
kaznenom postupku i ostvarivati ga u parnici. U slučaju odustajanja od
prijedloga, takav se prijedlog ne može ponovno staviti.

\(2\) Ako je imovinskopravni zahtjev nakon stavljenog prijedloga, a
prije završetka dokaznog postupka prešao po pravilima imovinskog prava
na drugu osobu, pozvat će se ta osoba da se očituje ostaje li pri
prijedlogu. Ako se uredno pozvani ne odazove, smatrat će se da je
odustao od stavljenog prijedloga.

Članak 157.

Tijelo koje vodi postupak ispitat će okrivljenika o činjenicama
navedenim u prijedlogu i ispitati okolnosti koje su važne za utvrđivanje
imovinskopravnog zahtjeva.

Članak 158.

\(1\) O imovinskopravnom zahtjevu odlučuje sud.

\(2\) U presudi kojom okrivljenika proglašava krivim sud može oštećeniku
dosuditi imovinskopravni zahtjev u cijelosti ili mu može imovinskopravni
zahtjev dosuditi djelomično, a za ostatak uputiti ga u parnicu. Ako
podaci kaznenog postupka ne daju pouzdanu osnovu ni za potpuno niti za
djelomično presuđenje, sud će oštećenika s imovinskopravnim zahtjevom
uputiti u parnicu.

\(3\) Kad sud donese presudu kojom se okrivljenik oslobađa optužbe ili
kojom se optužba odbija ili kad rješenjem obustavi kazneni postupak,
uputit će oštećenika da imovinskopravni zahtjev može ostvarivati u
parnici. Kad se sud proglasi nenadležnim, uputit će oštećenika da
imovinskopravni zahtjev može podnijeti u kaznenom postupku koji će
početi ili nastaviti nadležni sud.

Članak 159.

\(1\) Pravomoćnu presudu kojom je odlučeno o imovinskopravnom zahtjevu
može sud u kaznenom postupku izmijeniti samo povodom izvanrednog pravnog
lijeka.

\(2\) Izvan tog slučaja, osuđenik, odnosno njegovi nasljednici mogu samo
u parnici zahtijevati da se pravomoćna presuda kaznenog suda kojom je
odlučeno o imovinskopravnom zahtjevu izmijeni, ako postoje uvjeti za
obnovu postupka prema odredbama koje važe za parnični postupak.

Članak 160.

\(1\) Na prijedlog ovlaštene osobe mogu se u kaznenom postupku prema
odredbama koje vrijede za ovršni postupak odrediti privremene mjere
osiguranja imovinskopravnog zahtjeva nastalog zbog počinjenja kaznenog
djela.

\(2\) Rješenje iz stavka 1. ovog članka donosi u istrazi sudac istrage.
Nakon podignute optužnice rješenje donosi optužno vijeće, a na raspravi
sud koji vodi raspravu. Žalba na rješenje o privremenoj mjeri ne
zadržava njegovo izvršenje.

Članak 161. (NN 70/17)

\(1\) Stvari koje ne služe za utvrđivanje činjenice u kaznenom postupku,
predat će se osobi od koje su oduzete, a kojoj nedvojbeno pripadaju, i
prije završetka postupka.

\(2\) Ako se više osoba spori o vlasništvu stvari, uputit će se na
parnicu, a sud će u kaznenom postupku odrediti samo čuvanje stvari kao
privremenu mjeru osiguranja.

\(3\) Stvari koje se imaju upotrijebiti za utvrđivanje činjenica oduzet
će se privremeno i nakon završetka postupka vratiti vlasniku. Ako je
takva stvar prijeko potrebna vlasniku, ona mu se može vratiti i prije
završetka postupka uz obvezu da je na zahtjev donese.

Članak 162.

\(1\) Ako oštećenik ima zahtjev prema trećoj osobi zato što se kod nje
nalaze stvari pribavljene kaznenim djelom ili zato što je ona zbog
kaznenog djela došla do imovinske koristi, može sud u kaznenom postupku,
na prijedlog ovlaštene osobe, a prema odredbama koje vrijede za ovršni
postupak, odrediti privremene mjere osiguranja i prema toj trećoj osobi.
Odredbe članka 160. stavka 2. ovog Zakona vrijede i u tom slučaju.

\(2\) U presudi kojom se okrivljenik proglašava krivim sud će ili
ukinuti mjere iz stavka 1. ovog članka, ako već prije toga nisu ukinute,
ili će oštećenika uputiti na parnicu, s tim da će se te mjere ukinuti
ako parnica ne bude pokrenuta u roku koji odredi sud.

#### Glava XII. ODLUKE, DOSTAVA, UVID U SPIS, KAZNENA EVIDENCIJA, OSOBNI PODACI, PRONAĐENE I ODUZETE STVARI

##### 1. Donošenje i proglašavanje odluka

Članak 163.

\(1\) U kaznenom postupku odluke se donose u obliku presude, rješenja i
naloga.

\(2\) Presudu donosi sud, a rješenja i naloge donose i druga tijela koja
sudjeluju u kaznenom postupku.

Članak 164. NN 143/12)

\(1\) Odluke vijeća donose se nakon usmenog vijećanja i glasovanja.
Odluka je donesena kad je za nju glasovala većina članova vijeća.

\(2\) Predsjednik vijeća upravlja vijećanjem i glasovanjem te glasuje
posljednji. On je dužan brinuti se da se sva pitanja svestrano i potpuno
razmotre.

\(3\) Ako se glasovi razdijele na više od dva mnijenja tako da niti
jedno nema za sebe većinu glasova, pitanja će se razdvojiti i glasovanje
će se ponavljati dok se ne postigne većina. Ako se na taj način ne
postigne većina, odluka će se donijeti tako da će se glasovi koji su za
okrivljenika najpovoljniji pribrojiti glasovima koji su od njih manje
povoljni, sve dok se ne postigne potrebna većina.

\(4\) Članovi vijeća ne mogu odbiti glasovati o pitanjima koja postavi
predsjednik vijeća, ali član vijeća koji je glasovao da se okrivljenik
oslobodi ili da se presuda ukine i ostao u manjini može se suzdržati od
daljnjeg glasovanja. Ako ne glasuje, uzet će se kao da je pristao na
glas koji je za okrivljenika najpovoljniji.

\(5\) Na zahtjev člana vijeća koji je izdvojio glas, njegovo pisano
obrazloženje izdvojenog glasa priložit će se pisanoj odluci.

Članak 165. (NN 143/12)

\(1\) Pri odlučivanju najprije se glasuje je li sud nadležan, je li
potrebno dopuniti postupak te o drugim prethodnim pitanjima. Kad se
donese odluka o prethodnim pitanjima, prelazi se na rješavanje o glavnoj
stvari.

\(2\) Pri odlučivanju o glavnoj stvari najprije će se glasovati je li
okrivljenik počinio kazneno djelo i je li kriv za to kazneno djelo, a
nakon toga glasovat će se o kazni i drugim mjerama propisanim kaznenim
zakonom, troškovima kaznenog postupka, imovinskopravnim zahtjevima i
ostalim pitanjima o kojima treba donijeti odluku.

\(3\) Ako je ista osoba optužena za više kaznenih djela, glasovat će se
o krivnji i kazni za svako djelo, a nakon toga o jedinstvenoj kazni za
sva djela.

Članak 166.

\(1\) Vijećanje i glasovanje obavljaju se u nejavnom zasjedanju.

\(2\) U prostoriji u kojoj se obavlja vijećanje i glasovanje mogu biti
prisutni samo članovi vijeća i zapisničar.

\(3\) Podaci o tijeku vijećanja i glasovanju su tajni, osim u slučaju iz
članka 164. stavka 5. ovog Zakona.

Članak 167.

\(1\) Ako ovim Zakonom nije drukčije određeno, odluke se priopćuju
osobama s pravnim interesom usmenim proglašavanjem ako su prisutne, a
dostavom ovjerenog prijepisa ako su odsutne.

\(2\) Ako je odluka usmeno proglašena, to će se naznačiti u zapisniku
ili na spisu. Ako osoba koja ima pravo žalbe izjavi da se neće žaliti,
ovjereni prijepis usmeno priopćene odluke neće joj se dostaviti, ako
ovim Zakonom nije drukčije određeno.

\(3\) Prijepisi odluka protiv kojih je dopuštena žalba dostavljaju se s
uputom o pravu na žalbu.

Članak 168.

\(1\) Pisano rješenje ili nalog moraju imati uvod i izreku, a rješenje i
obrazloženje.

\(2\) Uvod rješenja ili naloga uvijek sadrži:

1\) naziv tijela,

2\) ime, prezime i svojstvo službene osobe koja je donijela odnosno
osoba koje su donijele rješenje ili nalog,

3\) ime i prezime zapisničara ako je odluka donesena u zasjedanju,

4\) ime i prezime okrivljenika te identifikacijski broj građana,

5\) kazneno djelo koje je predmet postupka,

6\) datum donošenja rješenja ili naloga.

\(3\) Izreka rješenja ili naloga sadrži zakonsku osnovu odlučivanja i
odluku.

\(4\) U obrazloženju rješenja iznijet će se utvrđene činjenice i razlozi
za primjenu zakonskih odredaba.

\(5\) Rješenja protiv kojih je dopuštena žalba dostavljaju se s uputom o
pravu na žalbu.

##### 2. Dostava

Članak 169. (NN 143/12, 80/22)

\(1\) Odluke i dopisi (pozivi i druga pismena) dostavljaju se putem:

1\) službene osobe državnog tijela koje sudjeluje u kaznenom postupku,

2\) pošte,

3\) javne ili privatne organizacije koja je posebnom odlukom ministra
nadležnog za pravosuđe ovlaštena za poslove dostave u kaznenom postupku,

4\) telekomunikacijskog sredstva,

5\) informacijskog sustava.

\(2\) Dostava odluka, dopisa može se obaviti i neposredno u tijelu
kaznenog postupka ako se primatelj tamo zatekne.

\(3\) U slučaju propisanim ovim Zakonom, policija na zahtjev suda ili
državnog odvjetnika pronalazi osobe čija je adresa nepoznata i uručuje
im poziv (članak 97. stavak 6.).

\(4\) Ministar nadležan za pravosuđe propisuje uvjete koje mora
ispunjavati organizacija za obavljanje dostave iz stavka 1. ovog članka
i nadzire njihovu primjenu.

Članak 170. (NN 145/13, 80/22)

\(1\) Tijelo koje je sastavilo odluku i dopis šalje ga osobi kojoj je
upućen (primatelj) na adresu njezina prebivališta ili boravišta ili
adresu zaposlenja, a može se poslati i na drugu adresu na kojoj se
primatelj može zateći. Državnom tijelu, državnom odvjetništvu,
odvjetnicima, sudskim vještacima, sudskim tumačima i pravnim osobama
odluke i dopisi dostavljaju se putem informacijskog sustava, osim u
slučaju iz članka 176. stavka 3. ovoga Zakona.

\(2\) Dostava će se obaviti putem informacijskog sustava ako stranka ili
drugi sudionik postupka izjavi da je suglasan s takvim načinom dostave.
Izjavu stranka ili drugi sudionik postupka daje pisano ili usmeno na
zapisnik te je može povući u svakom trenutku tijekom postupka.

\(3\) Ako tijelu koje vodi postupak stranka ili drugi sudionik postupka
podnesak podnese putem informacijskog sustava, tijelo koje vodi postupak
pozvat će stranku ili drugog sudionika da se očituje pisano ili usmeno
na zapisnik je li suglasan da mu se dostava obavlja putem informacijskog
sustava.

\(4\) Ako dostava putem informacijskog sustava nije moguća ili ako
okolnosti slučaja to opravdavaju, tijelo koje vodi postupak dostavu će
obaviti na drugi način.

\(5\) Na dostavu dopisa telekomunikacijskim sredstvom primjenjuju se
odredbe članka 79. ovoga Zakona.

\(6\) Vojnim osobama, pripadnicima policije i pravosudne policije dopis
se može dostaviti i preko njihova zapovjedništva ili voditelja
ustrojstvene jedinice.

\(7\) Osobama kojima je oduzeta sloboda odluka i dopis dostavljaju se u
sudu ili preko uprave ustanove u kojoj su smještene.

\(8\) Osobama koje u Republici Hrvatskoj imaju pravo imuniteta po
međunarodnom pravu odluka i dopis dostavljaju se preko ministarstva
nadležnog za vanjske poslove, ako međunarodnim ugovorima nije što drugo
predviđeno.

\(9\) Odluka i dopis državljanima Republike Hrvatske u stranoj državi,
ako se ne primjenjuje postupak propisan odredbama o međunarodnoj pravnoj
pomoći, dostavljaju se posredovanjem diplomatskog ili konzularnog
poslanstva Republike Hrvatske u stranoj državi, uz uvjet da se strana
država ne protivi takvu načinu dostave. Ovlašteni djelatnik diplomatskog
ili konzularnog poslanstva potpisuje dostavnicu kao dostavljač ako je
dopis uručen u samom poslanstvu, a ako je dopis dostavljen poštom, to
potvrđuje na dostavnici.

\(10\) Osobama uključenima u program zaštite svjedoka prema ovom Zakonu
i drugim propisima odluka i dopis dostavljaju se preko tijela koje
provodi zaštitu.

Članak 171.

\(1\) Odluka i dopis se predaje neposredno osobi kojoj je upućen, koja
je dužna primiti ga. Ako se ta osoba ne zatekne na adresi prebivališta
ili boravišta, dostavljač će ga predati kojem od njenih odraslih članova
domaćinstva, koji su dužni primiti dopis. Ako se oni ne zateknu u stanu,
dopis će se predati nadstojniku ili susjedu, ako oni na to pristanu.
Time se smatra da je dopis dostavljen.

\(2\) Ako se odluka i dopis dostavlja osobi na poslu, a ona se tamo ne
zatekne, dopis će se ostaviti osobi ovlaštenoj za primanje pošte koja ga
je dužna primiti, ili osobi koja je zaposlena na istome mjestu, ako ona
pristane primiti dopis. Time se smatra da je dopis dostavljen.

\(3\) Ako se utvrdi da je osoba kojoj se odluka i dopis ima dostaviti
odsutna i da joj ga osobe iz stavka 1. i 2. ovog članka zbog toga ne bi
mogle predati na vrijeme, dostavljač će se raspitati gdje se primatelj
nalazi te će dopis vratiti pošiljatelju uz naznaku adrese na kojoj bi se
dopis mogao uručiti primatelju. Dostavljač će ostaviti obavijest o
pokušanoj dostavi na adresi na kojoj je dostava imala biti obavljena.
Ostavljanje obavijesti se ne smatra urednom dostavom.

Članak 172.

\(1\) Prilikom primitka odluke i dopisa primatelj će potpisati
dostavnicu na kojoj će sam naznačiti dan i sat primitka. Dostavnicu će
potpisati i dostavljač.

\(2\) Ako primatelj ne zna pisati ili se nije u stanju potpisati,
dostavljač će ga potpisati, naznačiti dan primitka i staviti napomenu
zašto je potpisao primatelja.

\(3\) Ako primatelj ili osoba koja je dužna primiti odluka i dopis
(članak 171. stavak 1. i 2.) odbije primiti dopis ili potpisati
dostavnicu, dostavljač će dopis ostaviti na mjestu na kojem je zatekao
primatelja i to će zabilježiti na dostavnici te će naznačiti dan, sat i
mjesto ostavljanja dopisa. Time je dostava obavljena.

Članak 172.a (NN 80/22)

\(1\) Dostava putem informacijskog sustava obavlja se slanjem odluke ili
dopisa u sigurni elektronički poštanski pretinac primatelja.

\(2\) Informacijski sustav istodobno sa slanjem odluke ili dopisa iz
stavka 1. ovoga članka šalje primatelju na adresu elektroničke pošte i
informativnu poruku u kojoj ga obavještava o dostavi. U poruci se
primatelja upozorava na pravnu posljedicu iz stavka 3. ovoga članka.

\(3\) Kada se dostava obavlja putem informacijskog sustava, smatrat će
se da su odluka ili dopis dostavljeni istekom osmog dana od dana kada su
zaprimljeni u sigurni elektronički poštanski pretinac primatelja.

\(4\) Na način određen u ovom članku putem informacijskog sustava mogu
se dostaviti i odluke i dopisi koji imaju izvornike u fizičkom obliku
ako je elektronički (skenirani) prijepis koji je izrađen na temelju
izvornika u fizičkom obliku ovjeren kvalificiranim elektroničkim pečatom
suda.

\(5\) Dostava obavljena putem informacijskog sustava smatra se
neposrednom dostavom.

Članak 173. (NN 76/09, 80/11, 143/12, 145/13, 72/25)

\(1\) Poziv svjedoku ili vještaku za provođenje dokazne radnje dostavlja
državni odvjetnik ili istražitelj ako mu je državni odvjetnik povjerio
obavljanje te radnje. Poziv svjedoku ili vještaku za dokazno ročište ili
raspravu dostavlja sud. Tijelo koje ima provesti radnju prethodno
određuje vrijeme i mjesto provođenja radnje. Pozvana osoba bit će
upozorena na posljedice nedolaska.

\(2\) Sud može, nakon što mu državni odvjetnik predoči dokaze o sadržaju
i uručenju poziva svjedoku i vještaku koji se nisu odazvali na njegov
uredan poziv ili dokaze o nemogućnosti uručenja, naložiti da se svjedok
ili vještak prisilno dovedu radi provođenja dokazne radnje.

\(3\) Pozivanje kao svjedoka djeteta koje nije navršilo šesnaest godina
života obavlja se preko njegovih roditelja, odnosno zakonskog
zastupnika, osim ako to nije moguće zbog potrebe da se hitno postupa ili
zbog drugih opravdanih okolnosti.

\(4\) Ako se oštećeniku, privatnom tužitelju, oštećeniku kao tužitelju,
njegovom zakonskom zastupniku i opunomoćeniku poziv ne može dostaviti na
dosadašnju adresu, ili je očito da primatelj izbjegava primitak poziva,
poziv će se istaknuti na oglasnu ploču i internetsku stranicu tijela
pred kojim se vodi kazneni postupak, i protekom roka od osam dana smatra
se da je dostava uredna.

\(5\) Sud će sudionika u postupku, kazniti novčanom kaznom u iznosu do
6630,00 eura ako izbjegava primitak dopisa.

Članak 174.

\(1\) Ako se odluka i dopis ima dostaviti branitelju okrivljenika, a
okrivljenik ima više branitelja, dostavit će se onom koga su oni
odredili, a ako oni to nisu učinili, dostavit će se jednome od njih.

\(2\) Kada se okrivljeniku sudi u odsutnosti, odluke i dopisi se
dostavljaju njegovom branitelju i time se smatra da su uredno
dostavljeni.

\(3\) Ako žrtva, oštećenik, oštećenik kao tužitelj ili privatni tužitelj
imaju pravnog savjetnika, zakonskog zastupnika ili opunomoćenika, dopisi
će se dostaviti samo savjetniku, zastupniku ili opunomoćeniku, a ako ih
ima više, samo jednom od njih.

Članak 175. (NN 76/09, 145/13, 70/17, 80/22, 36/24)

\(1\) Poziv okrivljeniku radi ispitivanja prije podizanja optužnice,
upućuje državni odvjetnik. Ako se okrivljenik neopravdano ne odazove
pozivu, državni odvjetnik će predložiti sucu istrage izdavanje
dovedbenog naloga.

\(2\) Pozivanje se obavlja neposrednom dostavom zatvorenog pisanog
poziva koji sadrži: naziv tijela koje poziva, ime i prezime
okrivljenika, naziv kaznenog djela koje mu se stavlja na teret, mjesto
gdje okrivljenik treba doći, dan i sat kad treba doći, naznaku da se
poziva u svojstvu okrivljenika i upozorenje da će u slučaju nedolaska
biti prisilno doveden, službeni pečat tijela i potpis osobe koja upućuje
poziv. U pozivu okrivljenik će se poučiti da je dužan odmah izvijestiti
tijelo koje vodi postupak o promjeni adrese, te o namjeri da promijeni
boravište i upozoriti na posljedice koje propisuje ovaj Zakon ako tako
ne postupi.

\(3\) Kad se okrivljenik prvi put poziva, dostavit će mu se uz poziv i
pouka o pravima (članak 239. stavak 1.).

\(4\) Poziv okrivljeniku za dokazno ročište, ročište sjednice optužnog
vijeća, pripremno ročište i raspravu, upućuje sud.

\(5\) Ako se okrivljeniku ne može dostaviti dopis, zato što nije
prijavio promjenu adrese ili je očito da na drugi način izbjegava
primitak, dopis će, osim poziva za raspravu i presude u slučajevima iz
stavka 6. ovog članka, biti istaknut na oglasnoj ploči suda, pa će se
nakon proteka roka od osam dana uzeti da je dostava uredna. Tako će sud
postupiti i kad dostavlja optužnicu. Prilikom objave na oglasnoj ploči
suda osobni podaci o žrtvi, kao i podaci na temelju kojih se može
zaključiti o identitetu žrtve moraju biti anonimizirani.

\(6\) Ako okrivljeniku koji nema branitelja treba dostaviti presudu
kojom mu je izrečena kazna zatvora ili presudu kojom je izrečen kazneni
nalog, a presuda se ne može dostaviti na njegovu dosadašnju adresu, sud
će okrivljeniku postaviti branitelja po službenoj dužnosti koji će
obavljati tu dužnost dok se ne sazna nova adresa okrivljenika.
Postavljenom branitelju odredit će se potreban rok za upoznavanje sa
spisima koji ne može biti kraći od osam dana, a nakon toga će se presuda
dostaviti postavljenom branitelju i postupak nastaviti.

\(7\) Ako je okrivljenik opunomoćio branitelja za primitak dopisa,
poziva, optužnih akata i odluka od čije dostave teče žalbeni rok (članak
77.), dostava se smatra urednom danom predaje pošiljke odvjetničkom
uredu branitelja ili danom slanja pošiljke tom uredu putem
telekomunikacijskog sredstva ili kada se dostava obavlja putem
informacijskog sustava, danom isteka roka iz članka 172.a stavka 3.
ovoga Zakona. Presuda kojom je okrivljenik osuđen na kaznu zatvora
uvijek se dostavlja i okrivljeniku.

\(8\) Uz pravomoćnu presudu kojom je osoba osuđena u odsutnosti (članak
402. stavci 3. i 4. ovoga Zakona) dostavlja se i pouka o pravu na
podnošenje zahtjeva za obnovu postupka.

Članak 176. (NN 145/13)

\(1\) Poziv za dokazno ročište, ročište pred optužnim vijećem i raspravu
može se i usmeno dati osobi koja se nalazi pred tijelom koje postupa.
Poziv predan na taj način zabilježit će se u zapisniku ili službenoj
zabilješci, koje će pozvana osoba potpisati, osim ako je taj poziv
zabilježen u zapisniku. Pozvana osoba bit će upozorena na posljedice
nedolaska.

\(2\) Poziv za osobe koje sudjeluju u postupku, osim za okrivljenika,
može se predati sudioniku u postupku koji pristane uručiti ga onomu komu
je upućen, ako tijelo postupka smatra da je na taj način zajamčeno
njegovo dostavljanje.

\(3\) O pozivu za raspravu ili drugom pozivu te o odluci o odgodi
rasprave ili drugih određenih radnji mogu se osobe iz stavka 1. ovog
članka, izvijestiti telekomunikacijskim sredstvom, ako se prema
okolnostima može pretpostaviti da će obavijest upućenu na taj način
primiti osoba kojoj je upućena.

\(4\) O pozivu i predaji odluke obavljenim na način propisan u stavku 2.
i 3. ovog članka sastavit će se službena zabilješka u spisu.

\(5\) Za osobu koja je prema stavku 2. ili 3. ovog članka bila
obaviještena, odnosno kojoj je odluka upućena, mogu nastupiti štetne
posljedice propisane za propuštanje samo ako se utvrdi da je
pravovremeno primila poziv i da je bila poučena o posljedicama propusta.

Članak 177. (NN 145/13)

Brisan.

##### 3. Izvršenje odluka

Članak 178.

Presuda i rješenje postaju pravomoćni kad se više ne mogu pobijati
žalbom ili kad žalba nije dopuštena.

Članak 179. (NN 145/13, 152/14)

\(1\) Pravomoćna presuda izvršava se kad je uredno dostavljena i kad za
njezino izvršenje ne postoje zakonske smetnje. Ako nije podnesena žalba
ili su se stranke odrekle ili odustale od žalbe, presuda je izvršna
protekom roka za žalbu, odnosno od dana odricanja ili odustajanja od
podnesene žalbe.

\(2\) Ako je dužnosnik kojeg imenuje ili potvrđuje Hrvatski sabor, Vlada
Republike Hrvatske ili predsjednik Republike Hrvatske pravomoćno osuđen,
prvostupanjski sud će prijepis pravomoćne osuđujuće presude dostaviti
tijelu koje je dužnosnika imenovalo ili potvrdilo. Ako je dužnosnik u
jedinici lokalne i područne (regionalne) samouprave pravomoćno osuđen,
prvostupanjski sud će prijepis pravomoćne osuđujuće presude dostaviti
nadležnom tijelu jedinice lokalne i područne (regionalne) samouprave.
Ako je javni bilježnik pravomoćno osuđen, prvostupanjski sud će prijepis
pravomoćne osuđujuće presude dostaviti ministarstvu nadležnom za
pravosuđe i Hrvatskoj javnobilježničkoj komori.

\(3\) Ako je zaposlenik tijela koje je korisnik državnog proračuna ili
proračuna jedinice lokalne i područne (regionalne) samouprave pravomoćno
osuđen, prvostupanjski sud će prijepis pravomoćne osuđujuće presude
dostaviti čelniku tog tijela, a ako je osuđen čelnik tijela pravomoćnu
osuđujuću presudu će dostaviti tijelu kojem čelnik odgovara za svoj rad.

\(4\) Ako je pričuvni časnik ili dočasnik pravomoćno osuđen,
prvostupanjski sud će prijepis pravomoćne osuđujuće presude dostaviti
tijelu nadležnom za poslove obrane u kojemu se osuđenik vodi u vojnoj
evidenciji.

\(5\) Ako ovim Zakonom nije drukčije propisano, rješenja se izvršavaju
kad postanu pravomoćna. Nalozi se izvršavaju odmah ako tijelo koje je
nalog izdalo ne odredi drukčije.

\(6\) Rješenja i naloge, ako nije drukčije propisano, izvršavaju tijela
koja su ih donijela.

Članak 180.

\(1\) Izvršenje kazni, sigurnosnih i odgojnih mjera propisuje se
posebnim zakonom.

\(2\) Ako se pojavi sumnja u dopuštenost izvršenja sudske odluke ili u
računanje kazne, ili ako u pravomoćnoj presudi nije odlučeno o
uračunavanju pritvora, istražnog zatvora ili prije izdržane kazne, ili
to uračunavanje nije pravilno obavljeno, odlučit će o tome posebnim
rješenjem predsjednik prvostupanjskog vijeća. Žalba ne zadržava
izvršenje rješenja, osim ako je sud drukčije odredio.

\(3\) Ako se pojavi sumnja u tumačenje sudske odluke, o tome na način iz
stavka 2. ovog članka, odlučuje sud koji je donio pravomoćnu odluku.

Članak 181. (NN 76/09, 143/12, 145/13)

\(1\) Osobu kojoj je presudom naloženo plaćanje troškova kaznenog
postupka ili od koje je oduzeta imovinska korist, sud koji je izrekao
prvostupanjsku presudu će nakon ovršnosti presude pozvati da dostavi
dokaz o ispunjenju obveze u roku određenom presudom.

\(2\) Ako je sud rješenjem odlučio o troškovima kaznenog postupka ili o
oduzimanju predmeta, te se odluke izvršavaju prema odredbama stavka 5. i
6. ovog članka.

\(3\) Kad je odluka kojom je odlučeno o imovinskopravnom zahtjevu
postala pravomoćna i ovršna, oštećenik može zahtijevati od suda koji je
odlučio u prvom stupnju da mu izda ovjereni prijepis odluke s naznakom
da je odluka ovršna.

\(4\) Ako presudom nije određen rok za dobrovoljno ispunjenje obveze,
obveza mora biti ispunjena u roku od petnaest dana od pravomoćnosti
presude. Protekom tog roka presuda u navedenom dijelu postaje ovršna.

\(5\) Ako osoba iz stavka 1. ovog članka ne ispuni obvezu u roku, sud će
presudu s potvrdom ovršnosti dostaviti nadležnom državnom odvjetniku.
Državni odvjetnik pokrenut će po službenoj dužnosti ovrhu radi naplate
navedenih troškova kaznenog postupka koji se naplaćuju u korist
proračunskih sredstava i oduzimanja imovinske koristi. Troškovi ovrhe
predujmljuju se iz proračunskih sredstava suda koji provodi ovrhu.

\(6\) Ako su od osobe iz stavka 1. ovog članka, bili privremeno oduzeti
novac ili druge vrijednosti koje se nalaze kod suda, sud će naložiti
naplatu dužnog iznosa iz tog novca ili drugih vrijednosti prema
odredbama koje vrijede za ovršni postupak. Iz tog iznosa prvo se
naplaćuje imovinskopravni zahtjev zatim oduzeta imovinska korist, te
troškovi postupka. Ako se iz oduzetog novca ili drugih vrijednosti ne
mogu u cijelosti naplatiti sve tražbine, za nenaplaćeni dio postupit će
se sukladno odredbi stavka 1. i 2. ovog članka.

\(7\) Ako su presudom oduzeti predmeti, sud će odlučiti hoće li se takvi
predmeti prodati prema odredbama koje vrijede za ovršni postupak ili će
se predati kriminalističkom muzeju, odnosno drugoj ustanovi ili će se
uništiti. Novac dobiven prodajom predmeta unosi se u proračunska
sredstva.

Članak 182. (NN 145/13)

Kad novčana kazna izrečena prema odredbama ovog Zakona nije uplaćena u
cijelosti ili djelomično u određenom roku, na odgovarajući način
primijenit će se odredbe Kaznenog zakona o prisilnoj naplati novčane
kazne i zamjeni nenaplaćene novčane kazne.

##### 4. Uvid u spis

Članak 183. (NN 76/09, 143/12, 145/13, 36/24)

\(1\) Pravo na uvid u spis obuhvaća pravo razgledavanja, prepisivanja,
preslikavanja i snimanja spisa predmeta u skladu s ovim Zakonom i
državnoodvjetničkog spisa u skladu s posebnim zakonom. Pravo na uvid u
spis obuhvaća i razgledavanje predmeta koji služe za utvrđivanje
činjenica u postupku.

\(2\) Pravo uvida u spis u kojem je postupanje tajno, nejavno ili je
isključena javnost dopušteno je u skladu s ovim Zakonom samo osobama
koje mogu sudjelovati u tom postupku.

\(3\) Podaci o djetetu koje sudjeluje u postupku predstavljaju tajnu,
kao i podaci koji su takvima proglašeni prema posebnom zakonu.

\(4\) Uvid u podatke koji su tajni odobrava se u skladu s odredbama ovog
i posebnog zakona.

\(5\) Ako postoji bojazan iz članka 294. stavka 1. ovog Zakona sudac
istrage će na prijedlog državnog odvjetnika ili po službenoj dužnosti na
odgovarajući način (prijepisom zapisnika ili službene zabilješke bez
podataka o istovjetnosti osobe, njihovim izdvajanjem u posebni omot i
slično) zaštititi tajnost podataka tih osoba koji su u spisu.

\(6\) Osoba kojoj je dopušten uvid u spis tijekom izvida, istraživanja
te istrage i rasprave koje su određene tajnom upozorit će se da je dužna
čuvati kao tajnu podatke koje je saznala kao i podatke iz stavka 3. ovog
članka, te da je odavanje tajne kazneno djelo. To će se zabilježiti u
spisu koji se razgledava, uz potpis osobe koja je upozorena.

\(7\) Osoba kojoj je dopušten uvid u spis tijekom prethodnog postupka
upozorit će se da je neovlašteno otkrivanje sadržaja izvidnih i dokaznih
radnji provedenih tijekom nejavnog prethodnog postupka s ciljem da ih se
učini dostupnim javnosti kazneno djelo.

\(8\) Uvid u spis dopušta i omogućuje tijelo koje vodi postupak, ako
ovim Zakonom nije drugačije određeno, a kad je postupak završen, uvid u
spis dopušta predsjednik suda ili službena osoba koju on odredi.

\(9\) Svakome, u čijemu je to opravdanom interesu, može se dopustiti
uvid u spis u skladu sa zakonom.

Članak 184. (NN 76/09, 80/11, 145/13)

\(1\) Stranke imaju pravo uvida u spis.

\(2\) Žrtva, oštećenik i njihov opunomoćenik imaju pravo na uvid u spis.
Ako bi raniji uvid u spis utjecao na iskaz žrtve i oštećenika, pravo na
uvid u spis stječu nakon što su ispitani.

\(3\) Oštećenik kao tužitelj ima pravo na uvid u spis od primitka
obavijesti iz članka 55. stavka 1. ovog Zakona.

\(4\) Okrivljenik i branitelj imaju pravo uvida u spis:

1\) nakon što je okrivljenik ispitan, ako je ispitivanje obavljeno prije
donošenja rješenja o provođenju istrage, odnosno prije dostave
obavijesti iz članka 213. stavka 2. ovog Zakona,

2\) od dostave rješenja o provođenju istrage,

3\) od dostave obavijesti iz članka 213. stavka 2. ovog Zakona,

4\) od dostave privatne tužbe.

\(5\) Ako je provedena hitna dokazna radnja prema poznatom okrivljeniku
(članak 212. ovog Zakona), a nisu ispunjeni uvjeti iz stavka 4. ovog
članka, okrivljenik i branitelj imaju pravo uvida u zapisnik o
provođenju te radnje najkasnije u roku od 30 dana od dana njezina
provođenja.

Članak 184.a (NN 145/13)

\(1\) Ako postoji opasnost da će se uvidom u dio ili cijeli spis
ugroziti svrha istrage onemogućavanjem ili otežavanjem prikupljanja
važnog dokaza ili bi se time ugrozio život, tijelo ili imovina velikih
razmjera okrivljeniku se može uskratiti pravo na uvid u dio ili cijeli
spis najdulje trideset dana od dana dostave rješenja o provođenju
istrage. Kada se ne provodi istraga, uskrata uvida u dio ili cijeli spis
može se odrediti zbog ugrožavanja života, tijela ili imovine velikih
razmjera najdulje trideset dana od dostave obavijesti iz članka 213.
stavka 2. ovog Zakona.

\(2\) O uskrati prava na uvid u spis iz stavka 1. ovog članka do
optuženja odlučuje državni odvjetnik rješenjem koje ne mora biti
obrazloženo. Okrivljenik ima pravo na žalbu protiv rješenja u roku od
tri dana. Žalba se podnosi državnom odvjetniku koji će ju odmah uz
navođenje razloga uskrate uvida u spis, dostaviti sucu istrage.
Okrivljenik nema pravo uvida u obrazloženje državnog odvjetnika. O žalbi
okrivljenika odlučuje sudac istrage u roku od 48 sati. Odluka suca
istrage kojom odbija žalbu okrivljenika dostavit će se okrivljeniku bez
obrazloženja, a državnom odvjetniku s obrazloženjem.

\(3\) Ako bi se otkrivanjem dokaza u postupku za posebno teške oblike
kaznenih djela iz članka 334. točke 1. i 2. ovog Zakona mogla nanijeti
šteta istrazi u istom ili drugom postupku koji se vodi protiv istog ili
drugih okrivljenika ili ako bi se njihovim otkrivanjem ugrozio život
drugih osoba, na zahtjev državnog odvjetnika sudac istrage može
rješenjem, a najdulje do kraja istrage okrivljeniku uskratiti uvid u
pojedine dijelove spisa koji sadrže podatke o tim dokazima.

\(4\) Okrivljeniku koji se nalazi u istražnom zatvoru ne može se
uskratiti uvid u dio spisa koji je od značaja za ocjenu postojanja
osnovane sumnje da je počinio kazneno djelo i postojanja okolnosti na
kojima se temelji odluka o određivanju ili produljenju istražnog
zatvora.

##### 5. Kaznena evidencija

Članak 185.

\(1\) Kaznenu evidenciju ustrojava i vodi ministarstvo nadležno za
pravosuđe na način koji sudovima i državnim odvjetništvima osigurava u
realnom vremenu neposredan pristup podacima.

\(2\) Ministar nadležan za pravosuđe donosi propise o evidenciji
podataka iz kaznene evidencije.

\(3\) Ministar nadležan za socijalnu skrb donosi propise o evidenciji
odgojnih mjera.

##### 6. Prikupljanje, korištenje i zaštita osobnih podataka za potrebe kaznenog postupka

Članak 186. (NN 145/13, 70/17)

\(1\) Osobne podatke nadležna tijela mogu prikupljati samo u zakonom
određene svrhe u okviru svojih poslova propisanim ovim Zakonom.

\(2\) Obrada osobnih podataka može se vršiti samo kad je to zakonom ili
drugim propisom određeno i mora biti ograničena na svrhu zbog koje su
podaci prikupljeni. Daljnja obrada tih podataka dopuštena je ako nije u
suprotnosti sa svrhom u koju su podaci prikupljeni te ako su nadležna
tijela ovlaštena obrađivati takve podatke u drugu svrhu propisanu
zakonom, a obrada je potrebna i razmjerna toj drugoj svrsi.

\(3\) Obrada osobnih podataka koji se odnose na zdravlje ili seksualni
život dopuštena je samo iznimno ako se otkrivanje i dokazivanje kaznenog
djela za koje je propisana kazna zatvora od pet godina ili teža ne bi
moglo provesti na drugi način ili bi bilo skopčano s nerazmjernim
teškoćama.

\(4\) Obrada osobnih podataka koji se odnose na rasno ili etničko
podrijetlo, politička uvjerenja, vjerska ili filozofska uvjerenja ili
članstvo u sindikatima nije dopuštena.

\(5\) Osobni podaci prikupljeni za potrebe kaznenog postupka mogu se
dostavljati tijelima državne uprave sukladno posebnom zakonu, a drugim
pravnim osobama samo ako državno odvjetništvo ili sud utvrdi da su im ti
podaci potrebni u skladu sa zakonom propisanom svrhom. Prilikom dostave,
te će se pravne osobe upozoriti da su dužne primijeniti mjere zaštite
podataka osoba na koju se podaci odnose.

\(6\) Osobni podaci iz stavka 1. ovog članka mogu se, u skladu s
propisima, upotrijebiti u drugim kaznenim postupcima, u drugim
postupcima za kažnjive radnje u Republici Hrvatskoj, u postupcima
međunarodne kaznenopravne pomoći i međunarodne policijske suradnje.

Članak 187. (NN 76/09, 143/12, 145/13, 126/19)

\(1\) Potreba za pohranjivanjem podataka te točnost podataka
prikupljenih u evidencijama automatiziranih sustava obrade ili drugim
evidencijama provjerava se svakih pet godina. Netočni podaci ili podaci
prikupljeni suprotno odredbama članka 186. i 188. ovog Zakona moraju se
bez odgode ispraviti ili izbrisati.

\(2\) Ako posebnim zakonom nije drukčije propisano, pristup podacima o
istovjetnosti nije dopušten:

1\) ako je postupak završio osuđujućom presudom, najkasnije po proteku
deset godina od trenutka kada je kazna izvršena, a ako kazna nije bila
izrečena ili je izrečena uvjetna osuda od trenutka pravomoćnosti
osuđujuće presude,

2\) ako je kaznena prijava odbačena ili je postupak završio
oslobađajućom presudom, odbijajućom presudom ili obustavom postupka,
najkasnije po proteku tri godine od pravomoćnosti odluke,

3\) ako je postupak prema maloljetniku završio pravomoćnom osuđujućom
presudom, najkasnije po proteku dvije godine od pravomoćnosti,

4\) ako je kaznena prijava protiv maloljetnika odbačena ili je postupak
završio oslobađajućom presudom, odbijajućom presudom ili obustavom
postupka, odmah po pravomoćnosti te odluke.

\(3\) Istekom trideset godina od isteka rokova iz stavka 2. podaci koji
su izravno dostupni brišu se.

\(4\) Osobni podaci prikupljeni isključivo na temelju utvrđivanja
istovjetnosti ili tjelesnog pregleda mogu se nakon kaznenog postupka,
sukladno propisima, koristiti samo radi otkrivanja ili sprječavanja
kaznenog djela.

\(5\) Osobni podaci koji služe za utvrđivanje istovjetnosti
okrivljenika, prikupljeni od strane sigurnosno-obavještajnih službi,
mogu se iznimno upotrijebiti kao dokaz u predmetima za sljedeća kaznena
djela:

1\) ubojstva najviših državnih dužnosnika (članak 138.), kažnjavanja za
najteže oblike kaznenih djela protiv Republike Hrvatske (članak 155.) i
terorizma (članak 169.) iz Kaznenog zakona (»Narodne novine«, br.
110/97., 27/98., 50/00., 129/00., 51/01., 111/03., 190/03., 105/04.,
84/05., 71/06., 110/07., 152/08., 57/11. i 77/11.),

2\) terorizma (članak 97.), financiranja terorizma (članak 98.), javnog
poticanja na terorizam (članak 99.), novačenja za terorizam (članak
100.), obuke za terorizam (članak 101.), putovanja u svrhu terorizma
(članak 101.a), terorističkog udruženja (članak 102.), kažnjavanja za
najteže oblike kaznenih djela protiv Republike Hrvatske (članak 351.) iz
Kaznenog zakona.

Članak 188. (NN 145/13)

\(1\) Ako zakonom nije drukčije propisano, državno odvjetništvo ili sud
će osobi, na njezin zahtjev, dostaviti obavijest o tome jesu li njezini
osobni podaci bili predmetom prikupljanja, pohrane i obrade za potrebe
kaznenog postupka. Obavijest se ne može dostaviti prije isteka roka od
godine dana nakon donošenja rješenja o provođenju istrage ili dostave
obavijesti iz članka 213. stavka 2. ovog Zakona.

\(2\) Ako ovim Zakonom nije drukčije propisano, na poslove s osobnim
podacima za potrebe kaznenog postupka odgovarajuće se primjenjuju
odredbe posebnog zakona.

\(3\) Odredbe članka 186. do 188. ovog Zakona ne primjenjuju se na
uzimanje bioloških uzoraka i podatke prikupljene molekularno-genetskom
analizom, osim ako člancima 327. i 327.a ovog Zakona nije drukčije
propisano.

Članak 188.a (NN 145/13)

\(1\) Osobni podaci prikupljeni za potrebe kaznenog postupka mogu se
sukladno odredbama ovog Zakona i posebnih propisa kojima se uređuje
zaštita osobnih podataka dostaviti ili staviti na raspolaganje nadležnim
tijelima država članica Europske unije.

\(2\) Pod uvjetima propisanim ovim Zakonom i posebnim propisima kojima
se uređuje zaštita osobnih podataka osobni podaci iz stavka 1. ovog
članka mogu se dostaviti ili staviti na raspolaganje drugim državama i
međunarodnim tijelima.

\(3\) Svaki prijenos osobnih podataka se evidentira u svrhu
provjeravanja zakonitosti obrade podataka, unutarnjeg nadzora i
osiguravanja nepovredivosti i sigurnosti podataka.

\(4\) Evidencija iz stavka 3. ovog članka dostavit će se nadzornom
tijelu nadležnom za kontrolu zaštite podataka, na njegov zahtjev.

Članak 188.b (NN 145/13)

\(1\) Nadležna tijela dužna su poduzeti mjere kojima se osigurava da se
osobni podaci koji nisu točni, potpuni ili ažurni ne prenose niti
stavljaju na raspolaganje državama članicama. U tu svrhu, prije
prijenosa ili stavljanja na raspolaganje osobnih podataka, u mjeri u
kojoj je to moguće, provjerit će kvalitetu tih podataka. Ako je to
moguće, prilikom prijenosa, osobnim će se podacima pridodati i dostupne
informacije koje državi članici koja te podatke prima omogućuju ocjenu
stupnja njihove točnosti, potpunosti, ažurnosti i pouzdanosti. Ako su
osobni podaci preneseni bez zahtjeva za njihov prijenos, tijelo koje je
te osobne podatke primilo bez odgode će provjeriti jesu li podaci
potrebni u svrhu u koju su preneseni.

\(2\) Ako se naknadno utvrdi da su osobni podaci koji su preneseni
odnosno stavljeni na raspolaganje državama članicama netočni ili da su
preneseni protivno odredbama ovog Zakona ili posebnih propisa, nadležno
tijelo o tome će bez odgode obavijestiti primatelja, a takve će podatke
bez odgode ispraviti ili izbrisati.

Članak 188.c (NN 145/13)

\(1\) Nadležno tijelo prilikom prijenosa osobnih podataka sukladno
članku 188.a stavku 1. ovog Zakona može navesti rokove za čuvanje
prenesenih podataka, nakon čijeg isteka ih je primatelj dužan izbrisati
ili onemogućiti pristup tim podacima, odnosno provjeriti da li i dalje
postoji potreba za njihovim korištenjem. Iznimno, ova se obveza ne
primjenjuje ako su dostavljeni podaci u trenutku isteka naznačenih
rokova čuvanja potrebni za progon kaznenih djela ili izvršavanje
kaznenopravnih sankcija.

\(2\) Ako nadležno tijelo prilikom prijenosa osobnih podataka nije
navelo rok za čuvanje podataka sukladno odredbi stavka 1. ovog članka,
primjenit će se rokovi čuvanja propisani odredbama nacionalnog prava
države članice koja je osobne podatke primila.

Članak 188.d (NN 145/13)

\(1\) Nadležna tijela mogu osobne podatke primljene ili dobivene na
raspolaganje od nadležnih tijela država članica Europske unije
obrađivati samo kada je to ovim Zakonom ili posebnim propisima kojima se
uređuje zaštita osobnih podataka određeno i samo u svrhu zbog koje su
podaci prikupljeni.

\(2\) Daljnja obrada osobnih podataka iz stavka 1. ovog članka, uz
uvjete propisane člankom 186. stavkom 2. ovog Zakona, dopuštena je samo
ako je potrebna u sljedeće svrhe:

1\) radi sprečavanja, otkrivanja ili progona kaznenih djela ili
izvršavanja kaznenopravnih sankcija,

2\) za sudske i druge postupke koji su izravno povezani sa sprečavanjem,
otkrivanjem ili progonom kaznenih djela ili izvršavanjem kaznenopravnih
sankcija,

3\) radi sprečavanja neposredne i ozbiljne prijetnje javnoj sigurnosti,
ili

4\) u bilo koju drugu svrhu, ali samo uz prethodno odobrenje države
članice koja ih prenosi ili uz pristanak osobe čiji se podaci obrađuju.

\(3\) Nadležna tijela mogu osobne podatke iz stavka 1. ovog članka
obrađivati i u povijesne, statističke ili znanstvene svrhe, pod uvjetom
da osiguraju primjerene mjere zaštite tih podataka.

\(4\) Nadležno tijelo države članice koje je zaprimilo osobne podatke
obavijestit će o njihovoj obradi tijelo koje mu je te podatke prenijelo,
na zahtjev tog tijela.

Članak 188.e (NN 145/13)

Ako su za razmjenu osobnih podataka između nadležnih tijela unutar
države članice propisana posebna ograničenja obrade tih podataka,
nadležno tijelo će o tim ograničenjima obavijestiti nadležno tijelo
druge države članice kojem prenosi takve osobne podatke. Nadležno tijelo
države članice koje je zaprimilo osobne podatke dužno je osigurati da se
prilikom obrade dostavljenih podataka poštuju ograničenja obrade koja se
na te podatke odnose.

Članak 188.f (NN 145/13)

\(1\) Osobni podaci koje su prenijela ili stavila na raspolaganje
nadležna tijela druge države članice mogu se prenositi državama koje
nisu članice Europske unije ili međunarodnim tijelima samo ako:

1\) je to potrebno za sprečavanje, otkrivanje ili progon kaznenih djela
ili izvršavanje kaznenopravnih sankcija,

2\) je tijelo koje je primatelj osobnih podataka u trećoj zemlji ili
međunarodno tijelo koje je primatelj osobnih podataka odgovorno za
sprečavanje, otkrivanje ili progon kaznenih djela ili izvršavanje
kaznenopravnih sankcija,

3\) je država članica iz koje su podaci dobiveni dala odobrenje za
prijenos osobnih podataka u skladu sa svojim nacionalnim pravom i

4\) ako država koja nije članica Europske unije ili međunarodno tijelo
osiguravaju odgovarajuću razinu zaštite za namjeravanu obradu podataka.

\(2\) Iznimno, ako država članica iz koje su osobni podaci dobiveni nije
dala odobrenje za njihov prijenos (stavak 1. točka 3) ovog članka),
podaci iz stavka 1. ovog članka mogu se prenijeti državama koje nisu
članice Europske unije ili međunarodnim tijelima samo ako je njihovo
prenošenje nužno za sprečavanje neposredne i ozbiljne prijetnje javnoj
sigurnosti države članice ili države koja nije članica Europske unije,
ili bitnim interesima države članice, pod uvjetom da se prethodno
odobrenje nije moglo pribaviti na vrijeme. O prijenosu bez prethodnog
odobrenja odmah će se obavijestiti nadležno tijelo države članice iz
koje su podaci dobiveni.

\(3\) Iznimno, osobni podaci iz stavka 1. ovog članka mogu se prenositi
državama koje nisu članice Europske unije ili međunarodnim tijelima koje
ne osiguravaju odgovarajuću razinu zaštite za namjeravanu obradu
podataka (stavak 1. točka 4) ovog članka), ako pravo države članice koja
prenosi podatke to predvidi zbog zakonitih posebnih interesa osobe čiji
se podaci obrađuju ili zakonitih prevladavajućih interesa, a posebice
važnih javnih interesa, ili ako država ili međunarodno tijelo koje prima
podatke osigura zaštitu koja se prema pravu države članice iz koje
podaci potječu smatra odgovarajućom.

\(4\) Odgovarajuća razina zaštite u smislu stavka 1. točke 4) ovog
članka ocjenjuje se uzimajući u obzir sve okolnosti povezane s
postupcima prenošenja osobnih podataka. Pri ocjeni će se osobito imati u
vidu vrsta podataka, svrha i trajanje obrade, država podrijetla i država
ili međunarodno tijelo koje je krajnje odredište podataka, pravni
propisi, kako opći tako i posebni, koji su na snazi u državi ili
međunarodnom tijelu koje je primatelj podataka, te važeća pravila struke
i mjere sigurnosti.

\(5\) Primatelj osobnih podataka iz stavka 1. ovog članka o njihovoj će
obradi, na zahtjev tijela koje mu je osobne podatke prenijelo,
obavijestiti to tijelo.

Članak 188.g (NN 145/13)

\(1\) Osobni podaci koje su prenijela ili stavila na raspolaganje
nadležna tijela druge države članice mogu se prenositi privatnim osobama
samo ako:

1\) je nadležno tijelo države članice od koje su podaci dobiveni
odobrilo to prenošenje u skladu sa svojim nacionalnim pravom,

2\) ne postoje zakoniti posebni interesi osobe čiji se podaci obrađuju
koji bi sprečavali prenošenje, i

3\) je prijenos nužan radi obavljanja zadataka koji su nadležnom tijelu
dodijeljeni zakonom, ili radi sprečavanja, otkrivanja ili progona
kaznenih djela ili izvršavanja kaznenopravnih sankcija, sprečavanja
neposredne i ozbiljne prijetnje javnoj sigurnosti ili sprečavanja
ozbiljne štete pravima pojedinaca.

\(2\) Nadležno tijelo koje prenosi podatke dužno je privatnu osobu kojoj
te podatke prenosi upozoriti u koju se svrhu dostavljeni podaci mogu
koristiti.

\(3\) Primatelj osobnih podataka iz stavka 1. ovog članka o njihovoj će
obradi, na zahtjev tijela koje mu je osobne podatke prenijelo,
obavijestiti to tijelo.

##### 7. Postupanje s pronađenim i oduzetim stvarima

Članak 189.

\(1\) Predmeti veće vrijednosti koji su tijekom kaznenog postupka bili
pronađeni ili privremeno oduzeti vratit će se vlasniku čim se ustanovi
da ne postoje razlozi za njihovo oduzimanje. Ako je predmet podložan
kvaru ili je njegovo čuvanje vezano sa znatnim troškovima, može se i
ranije prodati, a ranijem vlasniku predat će se novac dobiven prodajom.

\(2\) Ako vlasnik ne preuzme predmete ili novac iz stavka 1. ovog
članka, u roku koji mu odredi tijelo koje je donijelo odluku o vraćanju
predmeta, predmeti odnosno novac unose se u proračunska sredstva.

\(3\) Predmeti manje vrijednosti vratit će se vlasniku, ako on to
zatraži u roku od godine dana nakon pravomoćnog okončanja kaznenog
postupka. Ako vlasnik u tom roku ne zatraži povrat predmeta, predmeti će
se predati kriminalističkom muzeju ili uništiti.

\(4\) Ako vlasnik nije poznat, predmeti odnosno novac iz prethodnih
stavaka vratit će se posjedniku. Ako su predmeti veće vrijednosti, a ne
zna se raniji posjednik, tijelo koje vodi postupak opisat će stvar i
opis objaviti na oglasnoj ploči i internetskoj stranici tog tijela. U
oglasu će se pozvati vlasnik da se javi u roku od tri mjeseca od dana
objave oglasa jer će se stvar inače prodati. Novac dobiven prodajom
unosi se u proračunska sredstva.

Članak 190.

\(1\) Privremeno oduzeti predmeti čije čuvanje bi bilo opasno ili
povezano s nerazmjernim teškoćama, a čije je oduzimanje propisano
kaznenim ili drugim posebnim zakonom, mogu se uništiti.

\(2\) Prije postupanja prema stavku 1. ovog članka provest će se nužne
dokazne radnje.

\(3\) Uništavanje takvih predmeta određuje nalogom sud, na prijedlog
državnog odvjetnika.

#### Glava XIII. PRAVNA POMOĆ

Članak 191. (NN 145/13)

\(1\) Policija, istražitelj, državni odvjetnik i sud mogu za potrebe
vođenja postupka zahtijevati pomoć od sudova, istražitelja, državnih
odvjetništava, tijela državne uprave i drugih državnih tijela. Ta tijela
će zahtjevu udovoljiti u najkraćem roku, a moguće zapreke priopćiti bez
odgode. Prema potrebi njima se može dostaviti preslika dijela kaznenog
spisa.

\(2\) Tijela državne uprave i druga državna tijela mogu zahtjev iz
stavka 1. ovog članka, odbiti obrazloženom odlukom ako bi njegovo
ispunjenje povrijedilo obvezu čuvanja tajnog podatka dok nadležno tijelo
nije ukinulo tu obvezu.

\(3\) Osobne podatke prikupljene prema ovom Zakonu policija, državno
odvjetništvo i sudovi mogu u skladu sa zakonom, dostavljati tijelima
državne uprave uključujući i sigurnosne službe te njihovim nadzornim
tijelima.

\(4\) O započinjanju kaznenog postupka (članak 17.) protiv državnog
službenika ili namještenika sud odnosno državni odvjetnik će u roku od
osam dana izvijestiti čelnika tijela ili ustanove.

Članak 192.

\(1\) Izvan slučajeva posebno propisanih ovim Zakonom, sud može pisanim
nalogom odrediti da se dokazno ročište provede uz pomoć zatvorenog
tehničkog uređaja za vezu na daljinu (audio-video konferencija).

\(2\) Nalog sadrži mjesto i vrijeme poduzimanja audio-video konferencije
te imena i adrese osoba čije se ispitivanje traži. Pozivi svjedoku i
okrivljeniku šalju se prema odredbama članka 175. stavka 1. i 2. ovog
Zakona.

\(3\) U nalogu se može odrediti da osoba koja drži predmete koji se
prema Kaznenom zakonu imaju oduzeti ili koji mogu poslužiti za
utvrđivanje činjenica u kaznenom postupku te predmete na zahtjev suda
pokaže tijekom audio-video konferencije, a nakon nje preda sudu prema
odredbama članka 261. ovog Zakona.

Članak 193.

\(1\) Sud koji je zatražio izdavanje naloga može nakon utvrđivanja
podataka iz članka 192. stavka 2. neposredno postavljati pitanja
ispitivanoj osobi. Stranke mogu biti prisutne audio-video konferenciji
te u njoj sudjelovati sukladno odredbama članka 292. stavka 3. ovog
Zakona. Okrivljeniku koji je u pritvoru ili istražnom zatvoru na
prikladan će se način omogućiti praćenje audio-video konferencije te
postavljanje pitanja preko suda i iznošenje primjedaba.

\(2\) Audio-video konferenciji mora biti prisutna i stručna osoba koja
rukuje uređajima.

Članak 194. (NN 143/12)

\(1\) O audio-video konferenciji tijelo koji vodi postupak sastavlja
zapisnik u kojem se navodi vrijeme i mjesto radnje, osobe koje su bile
prisutne, vrstu i stanje tehničkog uređaja za vezu na daljinu te stručne
osobe koja je rukovala uređajem. Zapisnik može voditi sudski savjetnik
ili sudački vježbenik.

\(2\) Tijelo koje vodi postupak može udovoljiti zamolbi inozemnog tijela
u pogledu oblika i sadržaja audio-video konferencije, te drugim posebnim
zahtjevima inozemnog tijela u skladu s propisima posebnog zakona ili
međunarodnog ugovora.

Članak 195.

Državni odvjetnik ili policija mogu alibi i druge važne činjenice za
pokretanje i vođenje kaznenog postupka provjeriti upotrebom telefonske
veze koja ispitivanim osobama omogućava istodobnu komunikaciju
(telefonska konferencija).

Članak 196. (N 70/17)

\(1\) Zapisnik o telefonskoj konferenciji mora sadržavati podatke o
istovjetnosti osoba u telefonskoj komunikaciji, podatak u kojem svojstvu
osoba daje izjavu te, ovisno o tome svojstvu, odgovarajuće osobne
podatke.

\(2\) Snimka telefonske konferencije iz stavka 1. ovog članka, može se
upotrijebiti kao dokaz u kaznenom postupku:

1\) ako je osoba koja je ispitana kao svjedok upozorena prema članku
288. stavcima 3. i 4. ovog Zakona i upozorena o snimanju, te pristala da
se snimka upotrijebi kao dokaz,

2\) ako je okrivljenik bio prethodno poučen o pravima prema članku 239.
stavku 1. i članku 275. stavku 3. ovog Zakona,

3\) ako je ispitivanju okrivljenika bio prisutan branitelj.

#### Glava XIV. POSEBNE PRETPOSTAVKE ZA KAZNENI PROGON I ZAPOČINJANJE KAZNENOG POSTUPKA

Članak 197. (NN 143/12, 145/13, 152/14, 70/17)

\(1\) Kad progon za kazneno djelo ovisi o prijedlogu za progon
podnesenom od strane žrtve ili druge zainteresirane osobe sukladno
odredbama Kaznenog zakona, državni odvjetnik ne može poduzeti kazneni
progon dok žrtva ili druga zainteresirana osoba ne podnesu prijedlog za
progon.

\(2\) Kad je ovlašteni tužitelj državni odvjetnik on ne može donijeti
rješenje o provođenju istrage niti podignuti optužnicu ako ne podnese
dokaz da je dano odobrenje za vođenje kaznenog postupka. Ako je za
vođenje kaznenog postupka potrebno odobrenje nadležnog državnog tijela,
a ovlašteni tužitelj je oštećenik kao tužitelj, on ne može preuzeti
progon prije nego što dobije odobrenje nadležnog državnog tijela. Ako je
za provođenje kaznenog postupka potrebno odobrenje nadležnog državnog
tijela, a ovlašteni tužitelj je privatni tužitelj, dokaz da je odobrenje
za provođenje kaznenog postupka dano dužan je priložiti uz privatnu
tužbu.

\(3\) Oštećenik kao tužitelj mora, u roku od osam dana od dana primitka
obavijesti državnog odvjetnika iz članka 55. stavka 1. ovog Zakona,
podnijeti zahtjev nadležnom državnom tijelu za davanjem odobrenja za
vođenje kaznenog postupka, a privatni tužitelj u roku od tri mjeseca od
dana kada je saznao za kazneno djelo i počinitelja. Nakon što je
oštećenik kao tužitelj zaprimio odluku nadležnog državnog tijela o svom
zahtjevu, počinje mu teći rok iz članka 55. stavka 2. ovog Zakona, a
privatnom tužitelju rok iz članka 61. stavka 1. ovog Zakona.

\(4\) Kad je zakonom određeno da ovlašteni tužitelj poduzima kazneni
progon na temelju pisanog zahtjeva ili suglasnosti određenih osoba,
pisani se zahtjev može podnijeti ili suglasnost dati u roku iz članka
47. stavka 1. ovog Zakona.

\(5\) Odredbom stavka 1. ovog članka ne ograničava se pravo i dužnost
državnog odvjetnika i policije da provodi izvide kaznenih djela prema
odredbama posebnog zakona.

Članak 198.

\(1\) Kad je kazneni postupak pokrenut protiv stranca, sud i druga
državna tijela postupaju prema odredbama odgovarajuće konzularne
konvencije koja je na snazi u Republici Hrvatskoj.

\(2\) Obavijest o određivanju pritvora, istražnog zatvora u domu i
istražnog zatvora protiv državnog službenika ili namještenika dostavit
će se rukovoditelju tijela ili ustanove prema posebnom propisu.

\(3\) O pokretanju istrage protiv vojnih osoba i državnih službenika i
namještenika na službi u oružanim snagama Republike Hrvatske te o
određivanju pritvora, istražnog zatvora u domu i istražnog zatvora
državni odvjetnik će obavijestiti ministarstvo nadležno za obranu. Na
isti način će sud postupiti kad je potvrđena optužnica ili donesena
nepravomoćna presuda.

\(4\) Policija će obavijestiti ministarstvo nadležno za kulturu o
izvidima koje poduzima kada se kazneno djelo odnosi na zaštićena
kulturna dobra, arhivsku gradivo ili umjetnička djela od važnosti za
hrvatsku ili svjetsku kulturnu baštinu. Tako će postupiti i državni
odvjetnik kad donese rješenje o provođenju istrage, ili podigne
optužnicu te sud kada nastupi pravomoćnost presude koja se odnosi na
takva kaznena djela.

Članak 199. (NN 145/13, 80/22)

Ako drukčije nije propisano ovim Zakonom, kad se u tijeku postupka
utvrdi da je okrivljenik umro, rješenjem će kazneni postupak prije
podizanja optužnice obustaviti državni odvjetnik, a nakon toga rješenjem
sud.

Članak 200.

\(1\) Glede osoba koje po međunarodnom pravu u Republici Hrvatskoj
uživaju imunitet od kaznenog progona, primjenjuju se pravila
međunarodnog prava.

\(2\) U slučaju sumnje jesu li u pitanju osobe koje uživaju pravo
imuniteta po pravilima međunarodnog prava sud će se obratiti za
objašnjenje ministarstvu nadležnom za vanjske poslove.

Članak 201.

Pod uvjetima predviđenim međunarodnim ugovorom i posebnim zakonom može
se provesti zajednička istraga za kaznena djela predviđena tim ugovorom
i posebnim zakonom.

#### Glava XV. ZNAČENJE ZAKONSKIH IZRAZA

Članak 202. (NN 76/09, 80/11, 145/13, 70/17, 36/24)

\(1\) Riječi i pojmovni sklopovi koji imaju rodno značenje bez obzira
jesu li u ovom Zakonu korišteni u muškom ili ženskom rodu odnose se na
jednak način na muški i ženski rod.

\(2\) Ako nije drukčije propisano, pojedini izrazi u ovom Zakonu imaju
sljedeće značenje:

1\) osumnjičenik je osoba u odnosu na koju postoje osnove sumnje da je
počinila kazneno djelo i protiv koje policija ili državno odvjetništvo
poduzimaju radnje radi razjašnjenja te sumnje,

2\) okrivljenik je osoba protiv koje je doneseno rješenje o provođenju
istrage ili osoba koja je obaviještena na temelju članka 213. stavka 2.
ovog Zakona, osoba protiv koje je podnesena privatna tužba i osoba
protiv koje je presudom izdan kazneni nalog,

3) optuženik je osoba protiv koje je optužnica potvrđena ili je povodom
privatne tužbe određena rasprava,

4) osuđenik je osoba za koju je pravomoćnom presudom utvrđeno da je
kriva za određeno kazneno djelo,

5\) izrazi pod točkom 1. do 3. odnose se i na pravnu osobu prema
posebnom zakonu.

\(3\) Ako drukčije nije propisano ovim Zakonom, odredbe o okrivljeniku,
primjenjuju se na osumnjičenika, okrivljenika, optuženika i osuđenika te
na osobe protiv kojih se vode posebni postupci predviđeni ovim ili
drugim zakonom.

\(4\) Izraz okrivljenik upotrebljava se u ovom Zakonu i kao opći naziv
za osobu iz točke 2., 3. i 4. stavka 2. ovog članka.

(5) Uhićenje je prisilno zadržavanje neke osobe pod sumnjom da je
počinila kazneno djelo.

(6) Uhićenik je osoba prema kojoj je primijenjena mjera uhićenja.

(7) Pritvorenik je osoba protiv koje se primjenjuje mjera pritvora.

(8) Pritvorski nadzornik je policijski službenik određen posebnim
zakonom.

(9) Osoba u istražnom zatvoru u domu je osoba protiv koje se primjenjuje
mjera istražnog zatvora u domu.

(10) Zatvorenik je osoba protiv koje se primjenjuje mjera istražnog
zatvora.

\(11\) Žrtva kaznenog djela je fizička osoba koja je pretrpjela fizičke
i duševne posljedice, imovinsku štetu ili bitnu povredu temeljnih prava
i sloboda koji su izravna posljedica kaznenog djela. Žrtvom kaznenog
djela smatraju se i bračni i izvanbračni drug, životni partner ili
neformalni životni partner te potomak, a ako njih nema, predak, brat i
sestra one osobe čija je smrt izravno prouzročena kaznenim djelom te
osoba koju je ona na temelju zakona bila dužna uzdržavati.

\(12\) Oštećenik je žrtva kaznenog djela i pravna osoba na čiju je štetu
kazneno djelo počinjeno koje sudjeluju u svojstvu oštećenika u postupku.

(13) Stranke su tužitelj i okrivljenik.

\(14\) Tužitelj je državni odvjetnik, oštećenik kao tužitelj i privatni
tužitelj.

\(15\) Oštećenik kao tužitelj je tužitelj koji je preuzeo progon od
državnog odvjetnika koji nije pokrenuo ili je odustao od kaznenog
progona.

\(16\) Privatni tužitelj je tužitelj koji je podnio privatnu tužbu radi
progona kaznenih djela za koja se progoni po privatnoj tužbi.

(17) Opunomoćenik je odvjetnik kojega može zamijeniti odvjetnički
vježbenik prema ovom Zakonu.

(18) Branitelj je odvjetnik, kojega može zamijeniti odvjetnički
vježbenik prema ovom Zakonu.

(19) Savjetnik je odvjetnik postavljen za poduzimanje određene radnje
osobi koja nema opunomoćenika.

(20) Europski sud za ljudska prava je sud prema članku 19. Konvencije za
zaštitu ljudskih prava i temeljnih sloboda (Narodne novine --
Međunarodni ugovori 18/1997., 6/1999., 8/1999.).

\(21\) Sud Europske unije je sud iz članaka 13. i 19. Ugovora o
Europskoj uniji i članka 251. do 281. Ugovora o funkcioniranja Europske
unije.

(22) Sud je, ako drukčije nije propisano ovim Zakonom, sudbeno tijelo
koje donosi odluku provodi radnju ili pred kojim se vodi postupak.

(23) Istražitelj i financijski istražitelj je osoba koja je prema
posebnom propisu donesenom na osnovi zakona ovlaštena provoditi dokazne
i druge radnje.

(24) Policija je policijski službenik ministarstva nadležnog za
unutarnje poslove ili ovlaštena osoba ministarstva nadležnog za obranu u
okviru prava i dužnosti propisanih posebnim zakonima te inozemni
policijski službenik koji u skladu s međunarodnim pravom ili na temelju
pisanog odobrenja ministra nadležnog za unutarnje poslove, poduzima
radnje u području Republike Hrvatske, na njezinom brodu ili zrakoplovu.

(25) Prikriveni istražitelj je policijski službenik koji sudjeluje u
posebnoj dokaznoj radnji prema ovom Zakonu.

(26) Pouzdanik je građanin koji sudjeluje u posebnoj dokaznoj radnji
prema ovom Zakonu.

(27) Banka označava osim banke i drugu financijsku ustanovu.

\(28\) Isprava je svaki predmet koji sadrži zapis, znak ili sliku koji
je podoban ili određen da služi kao dokaz neke činjenice koja ima
vrijednost za pravne odnose.

(29) Snimka je zapis tehničkim uređajem.

(30) Osobni podatak je u smislu ovog Zakona informacija koja se odnosi
na određenu fizičku osobu ili fizičku osobu koja se može odrediti.

(31) Zbirka osobnih podataka je skup osobnih podataka određenih posebnim
zakonom.

(32) Molekularno-genetska analiza je u smislu ovog Zakona postupak koji
služi za analizu DNK koja tvori osnovni genetski materijal čovjeka i
drugih živih bića.

(33) Elektronički (digitalni) dokaz je podatak koji je kao dokaz u
elektroničkom (digitalnom) obliku pribavljen prema ovom Zakonu.

\(34\) Zajednica je izvanbračna zajednica i istospolna zajednica.
Izvanbračna zajednica, u smislu ovog Zakona, je životna zajednica žene i
muškarca koji nisu u braku, a koja traje dulje vrijeme, ili takva
zajednica koja traje kraće vrijeme ako je u njoj rođeno zajedničko
dijete. Istospolna zajednica je zajednica koja je uređena zakonom.

\(35\) Tijelo koje vodi postupak u prethodnom postupku je državni
odvjetnik, koji postupa prije podizanja optužnice, te sud kada provodi
istragu i dokazno ročište. Nakon podizanja optužnice ili privatne tužbe,
tijelo koje vodi postupak je sud.

\(36\) Zajednička istraga je postupanje policije, državnog odvjetnika i
suda prema međunarodnom ugovoru.

\(37\) Dijete je osoba koja nije navršila osamnaest godina života.

\(38\) Osoba od povjerenja je zakonski zastupnik ili druga poslovno
sposobna osoba po izboru ovlaštenika prava na pratnju, osim ako je
predložena ili pozvana u svojstvu svjedoka.

\(39\) Spis predmeta je spis koji sastavlja državni odvjetnik prije
donošenja rješenja o provođenju istrage i prije poduzimanja prve dokazne
radnje po članku 213. stavku 1. ovog Zakona.

\(40\) Dojava žrtve je početna obavijest o mogućem počinjenju kaznenog
djela iz koje, bez dodatnih provjera, ne proizlaze osnove sumnje da je
počinjeno kazneno djelo.

[]{#_Toc374534004 .anchor}

### Drugi dio KAZNENI POSTUPAK

**Zajednička odredba**

Članak 203. (NN 145/13)

Brisan.

### A. Prethodni postupak

#### Glava XVI. IZVIDI I ISTRAŽIVANJE

##### 1. Kaznena prijava

Članak 204. (NN 145/13)

\(1\) Svatko je dužan prijaviti kazneno djelo za koje se postupak
pokreće po službenoj dužnosti, koje mu je dojavljeno ili za koje je
saznao.

\(2\) Podnoseći prijavu, tijela državne vlasti i pravne osobe navest će
dokaze koji su im poznati i poduzeti sve da bi se sačuvali tragovi
kaznenog djela, predmeti na kojima je ili kojima je počinjeno djelo te
drugi dokazi.

\(3\) Zakonom se propisuju slučajevi u kojima je neprijavljivanje
kaznenog djela, kazneno djelo.

\(4\) Podaci o istovjetnosti osobe protiv koje je podnesena kaznena
prijava i podaci na temelju kojih se može zaključiti o istovjetnosti te
osobe službena su tajna.

Članak 205. (NN 145/13, 70/17)

\(1\) Prijava se podnosi nadležnom državnom odvjetniku pisano, usmeno
ili drugim sredstvom.

\(2\) Ako se prijava podnosi usmeno, prijavitelj će se upozoriti na
posljedice lažnog prijavljivanja. O usmenoj prijavi sastavit će se
zapisnik, a ako je prijava priopćena telefonom ili drugim
telekomunikacijskim uređajem, osigurava se, kad je to moguće, njezin
elektronički zapis i sastavlja službena zabilješka.

\(3\) Ako je kaznenu prijavu podnijela žrtva, potvrdit će joj se u
pisanom obliku da je podnijela kaznenu prijavu uz naznaku osnovnih
podataka o prijavljenom kaznenom djelu. Ako žrtva ne govori ili ne
razumije jezik nadležnog tijela, omogućit će joj se podnošenje kaznene
prijave na jeziku koji razumije uz pomoć tumača ili druge osobe koja
govori i razumije jezik nadležnog tijela i jezik kojim se koristi žrtva.
Na zahtjev žrtve koja ne govori ili ne razumije jezik koji je u uporabi
u nadležnom tijelu, pisana potvrda o podnesenoj kaznenoj prijavi prevest
će se na teret proračunskih sredstava na jezik koji žrtva razumije.

\(4\) Ako je prijava podnesena sudu, policiji ili nenadležnom državnom
odvjetniku, oni će prijavu primiti i odmah dostaviti nadležnom državnom
odvjetniku.

\(5\) Državni odvjetnik upisuje kaznenu prijavu u upisnik kaznenih
prijava čim je podnesena osim u slučaju iz stavka 6. i 7. ovog članka.

\(6\) Ako je do državnog odvjetnika samo dopro glas da je počinjeno
kazneno djelo ili je primio dojavu žrtve, državni odvjetnik će o tome
sastaviti službenu zabilješku koja se upisuje u upisnik raznih kaznenih
predmeta i postupiti na način propisan u članku 206. stavku 4. ovog
Zakona.

\(7\) Ako kaznena prijava ne sadrži podatke o kaznenom djelu, odnosno
ako državni odvjetnik iz same kaznene prijave ne može zaključiti za koje
se kazneno djelo prijava podnosi, upisat će je u upisnik raznih kaznenih
predmeta te će pozvati podnositelja da u roku od petnaest dana ispravi i
dopuni kaznenu prijavu.

\(8\) Ako podnositelj ne postupi prema pozivu za ispravak ili dopunu,
državni odvjetnik sastavlja o tome bilješku. O tome se u roku od osam
dana od isteka roka za ispravak ili dopunu kaznene prijave obavještava
viši državni odvjetnik koji može naložiti upisivanje kaznene prijave u
upisnik kaznenih prijava.

\(9\) Ministar nadležan za pravosuđe propisuje način vođenja upisnika
kaznenih prijava i raznih kaznenih predmeta.

##### 2. Odbačaj kaznene prijave

Članak 206. (NN 76/09, 145/13, 70/17)

\(1\) Nakon ispitivanja prijave i provjere u Informacijskom sustavu
Državnog odvjetništva državni odvjetnik odbacit će prijavu obrazloženim
rješenjem ako iz same prijave proistječe:

1\) da prijavljeno djelo nije kazneno djelo za koje se progoni po
službenoj dužnosti,

2\) da je nastupila zastara ili je djelo obuhvaćeno amnestijom,
pomilovanjem, ili je već pravomoćno presuđeno ili postoje druge
okolnosti koje isključuju kazneni progon,

3\) ako postoje okolnosti koje isključuju krivnju,

4\) ako nema osnovane sumnje da je osumnjičenik počinio prijavljeno
kazneno djelo,

5\) ako podaci u prijavi upućuju na zaključak da prijava nije
vjerodostojna.

\(2\) Protiv rješenja državnog odvjetnika o odbacivanju kaznene prijave
žalba nije dopuštena.

\(3\) Ako drukčije nije propisano ovim Zakonom (članak 206.c, 206.d i
206.e), državni odvjetnik će o odbacivanju prijave te o razlozima za to
izvijestiti uz pouku iz članka 55. ovog Zakona žrtvu u roku od osam
dana. O odbacivanju prijave izvijestit će bez odgode podnositelja i
osobu protiv koje je prijava podnesena, ako oni to zahtijevaju.

\(4\) Ako državni odvjetnik iz same prijave ne može ocijeniti jesu li
vjerodostojni navodi prijave ili ako podaci u prijavi ne daju dovoljno
osnove da može odlučiti hoće li provesti istragu ili poduzeti dokazne
radnje, državni odvjetnik će sam provesti izvide ili naložiti njihovo
provođenje policiji.

\(5\) Ako i nakon poduzetih radnji iz stavka 4. ovoga članka postoje
neke od okolnosti iz stavka 1. ovoga članka državni će odvjetnik
odbaciti prijavu.

Članak 206.a (NN 145/13)

\(1\) Žrtva i oštećenik imaju pravo po isteku dva mjeseca od podnošenja
kaznene prijave ili dojave o počinjenom djelu zatražiti od državnog
odvjetnika obavijest o poduzetim radnjama povodom kaznene prijave ili
dojave o počinjenom djelu. Državni odvjetnik će ih obavijestiti o
poduzetim radnjama u primjerenom roku, a najkasnije trideset dana od
zaprimljenog zahtjeva, osim kada bi time ugrozio učinkovitost postupka.
O uskrati davanja obavijesti dužan je izvijestiti žrtvu i oštećenika
koja je tu obavijest zahtijevala.

\(2\) Ako državni odvjetnik nije obavijestio žrtvu ili oštećenika ili
oni nisu zadovoljni danom obaviješću ili poduzetim radnjama, imaju pravo
pritužbe višem državnom odvjetniku.

\(3\) Viši državni odvjetnik provjerit će navode pritužbe te ako utvrdi
da je pritužba osnovana, naložit će nižem državnom odvjetniku da
podnositelju pritužbe dostavi zatraženu obavijest o poduzetim radnjama
odnosno da u primjerenom roku poduzme radnje koje je trebalo poduzeti.
Ako viši državni odvjetnik utvrdi da je postupanjem nižeg državnog
odvjetnika došlo do povrede prava podnositelja pritužbe, o tome će ga
obavijestiti uz točno navođenje prava koje je povrijeđeno.

\(4\) Obavijest o poduzetim radnjama iz stavka 1. ovog članka žrtva i
oštećenik mogu ponovo zatražiti po proteku šest mjeseci od prethodno
zatražene obavijesti o poduzetim radnjama, osim ako su se višem državnom
odvjetniku obratili pritužbom iz članka 206.b stavka 2. ovog Zakona.

Članak 206.b (NN 145/13)

\(1\) Državni odvjetnik je dužan donijeti odluku o kaznenoj prijavi u
roku od šest mjeseci od dana upisa prijave u upisnik kaznenih prijava i
o tome obavijestiti podnositelja prijave uz navođenje kratkih razloga te
odluke.

\(2\) Po isteku roka iz stavka 1. ovog članka ili po isteku šest mjeseci
nakon što je državni odvjetnik postupio po članku 205. stavku 6. ovog
Zakona podnositelj prijave, oštećenik i žrtva mogu podnijeti pritužbu
višem državnom odvjetniku zbog nepoduzimanja radnji državnog odvjetnika
koje dovode do odugovlačenja postupka.

\(3\) Viši državni odvjetnik će, nakon što primi pritužbu iz stavka 2.
ovog članka, bez odgode zatražiti očitovanje o navodima pritužbe.

\(4\) Viši državni odvjetnik će, ako ocijeni da je pritužba osnovana,
odrediti primjereni rok u kojem se mora donijeti odluka o prijavi.

\(5\) Viši državni odvjetnik dužan je o poduzetom obavijestiti
podnositelja pritužbe u roku od petnaest dana od dana primitka pritužbe.

\(6\) Podnositelj pritužbe može ponoviti pritužbu ako prijava nije
riješena u roku određenom u stavku 4. ovog članka.

##### 3. Odbačaj kaznene prijave prema načelu svrhovitosti

Članak 206.c (NN 145/13, 70/17)

\(1\) Osim kad mu je to dopušteno prema posebnom zakonu, državni
odvjetnik može rješenjem odbaciti kaznenu prijavu ili odustati od
kaznenog progona iako postoji osnovana sumnja da je počinjeno kazneno
djelo za koje se progoni po službenoj dužnosti i za koje je predviđena
novčana kazna ili kazna zatvora do pet godina ako je:

1\) s obzirom na okolnosti vjerojatno da će u kaznenom postupku
okrivljenik biti oslobođen od kazne,

2\) protiv okrivljenika u tijeku izvršenje kazne, a pokretanje kaznenog
postupka za drugo kazneno djelo nema svrhe s obzirom na težinu, narav
djela i pobude iz kojih je ono počinjeno, te na rezultate koje je kazna
ili druga mjera ostvarila na počinitelja da ubuduće ne čini kaznena
djela,

3\) okrivljenik izručen ili predan stranoj državi ili međunarodnom
kaznenom sudu radi provođenja postupka za drugo kazneno djelo,

4\) okrivljenik prijavljen za više kaznenih djela kojima je ostvario
bića dvaju ili više kaznenih djela, ali je svrhovito da se počinitelj
osudi samo za jedno, jer pokretanje kaznenog postupka za druga kaznena
djela ne bi imalo bitnog utjecaja na izricanje kazne ili drugih mjera
prema počinitelju.

\(2\) Rješenje iz stavka 1. ovog članka državni odvjetnik će osim
okrivljeniku, dostaviti žrtvi i podnositelju kaznene prijave. Uz
rješenje, žrtvi će se dostaviti i pouka da u roku od osam dana od dana
primitka rješenja može podnijeti pritužbu višem državnom odvjetniku ako
smatra da rješenje nije osnovano. Žrtvu će se upozoriti i da, ako ne
podnese pritužbu, svoj imovinskopravni zahtjev može ostvariti u parnici.
Protiv rješenja državnog odvjetnika iz stavka 1. ovoga članka žalba nije
dopuštena.

\(3\) Viši državni odvjetnik dužan je postupiti po pritužbi u roku od
trideset dana od njezina primitka. Ako viši državni odvjetnik utvrdi da
je rješenje osnovano, o tome će izvijestiti žrtvu i uputiti je da svoj
imovinskopravni zahtjev može ostvarivati u parnici. Ako viši državni
odvjetnik utvrdi da rješenje nije osnovano, naložit će nižem državnom
odvjetniku da odmah nastavi rad na predmetu, o čemu će izvijestiti
žrtvu, okrivljenika i podnositelja prijave.

Članak 206.d (NN 145/13, 70/17)

\(1\) Državni odvjetnik može, nakon prethodno pribavljene suglasnosti
žrtve ili oštećenika, rješenjem uvjetno odgoditi ili odustati od
kaznenog progona, iako postoji osnovana sumnja da je počinjeno kazneno
djelo za koje se progoni po službenoj dužnosti i za koje je predviđena
novčana kazna ili kazna zatvora do pet godina ako osumnjičenik odnosno
okrivljenik preuzme obvezu:

1\) izvršenja kakve činidbe u svrhu popravljanja ili naknade štete
prouzročene kaznenim djelom,

2\) uplate određene svote u korist javne ustanove, u humanitarne ili
karitativne svrhe,

3\) isplate dospjelog zakonskog uzdržavanja i urednog plaćanja dospjelih
obveza,

4\) obavljanja rada za opće dobro na slobodi,

5\) podvrgavanja liječenju ili odvikavanju od droge ili drugih ovisnosti
sukladno posebnim propisima,

6\) podvrgavanja psihosocijalnoj terapiji radi otklanjanja nasilničkog
ponašanja bez napuštanja obiteljske zajednice ili uz pristanak
osumnjičenika na napuštanje obiteljske zajednice za vrijeme trajanja
terapije.

\(2\) Državni odvjetnik će u rješenju odrediti rok u kojem osumnjičenik
odnosno okrivljenik mora ispuniti preuzete obveze prema stavku 1. ovog
članka, koji ne smije prelaziti godinu dana.

\(3\) Rješenje iz stavka 1. ovog članka državni odvjetnik će dostaviti
osumnjičeniku odnosno okrivljeniku, oštećeniku i podnositelju kaznene
prijave, uz pouku žrtvi da svoj imovinskopravni zahtjev može ostvarivati
u parnici. Protiv rješenja državnog odvjetnika žalba nije dopuštena.

\(4\) Ako osumnjičenik odnosno okrivljenik ispuni obvezu u roku iz
stavka 2. ovoga članka, državni odvjetnik će rješenjem odbaciti kaznenu
prijavu ili odustati od optužbe i o tome obavijestiti sud.

\(5\) Sudac pojedinac će rješenjem prekinuti kazneni postupak ako
državni odvjetnik izjavi da uvjetno odustaje od optužbe.

Članak 206.e (NN 145/13)

\(1\) Glavni državni odvjetnik može pod uvjetima i na način propisan
posebnim zakonom rješenjem odbaciti kaznenu prijavu ili odustati od
kaznenog progona tijekom kaznenog postupka ako je to razmjerno težini
počinjenih kaznenih djela i značenju iskaza te osobe, važno za
otkrivanje i dokazivanje kaznenih djela i članova zločinačke
organizacije, odnosno zločinačkog udruženja.

\(2\) Protiv rješenja Glavnog državnog odvjetnika iz stavka 1. ovog
članka žalba nije dopuštena.

##### 4. Izvidi kaznenih djela

Članak 206.f (NN 145/13)

\(1\) Postupanje tijekom izvida je tajno.

\(2\) Tijelo koje poduzima radnju upozorit će osobe koje u njoj
sudjeluju da je odavanje tajne kazneno djelo. Primitak upozorenja pisano
će se zabilježiti, a upozorena osoba to će potvrditi svojim potpisom.

\(3\) Tijelo koje provodi izvide može, kada to nalaže interes javnosti,
o tijeku izvida izvijestiti javnost na način propisan posebnim zakonom.

Članak 206.g (NN 145/13, 70/17, 72/25)

\(1\) Državni odvjetnik može, u svrhu prikupljanja potrebnih obavijesti,
pozivati osobe. U pozivu se mora naznačiti razlog pozivanja. Ako se
podnositelj prijave ili žrtva koja je dojavila o počinjenom kaznenom
djelu ne odazove pozivu postupit će se prema članku 205. stavku 7. i 8.
ovog Zakona.

\(2\) Policija, ministarstvo nadležno za financije, Državni ured za
reviziju i druga državna tijela, organizacije, banke i druge pravne
osobe dostavit će podatke koje je od njih zatražio državni odvjetnik,
osim onih koji predstavljaju zakonom zaštićenu tajnu. Državni odvjetnik
može od navedenih tijela zahtijevati kontrolu poslovanja pravne i
fizičke osobe i u skladu s odgovarajućim propisima privremeno oduzimanje
do donošenja presude, novca, vrijednosnih papira, predmeta i
dokumentacije koji mogu poslužiti kao dokaz, obavljanje nadzora i
dostavu podataka koji mogu poslužiti kao dokaz o počinjenom kaznenom
djelu ili imovini ostvarenoj kaznenim djelom, te zatražiti obavijesti o
prikupljenim, obrađenim i pohranjenim podacima u vezi neobičnih i
sumnjivih novčanih transakcija. U svom zahtjevu državni odvjetnik može
pobliže označiti sadržaj tražene mjere ili radnje te zahtijevati da ga
se o njoj izvijesti, kako bi mogao biti prisutan njenom provođenju.

\(3\) Za nepostupanje po zahtjevu državnog odvjetnika, sudac istrage
može na obrazloženi prijedlog državnog odvjetnika odgovornu osobu
kazniti novčanom kaznom u iznosu do 6630,00 eura, a pravnu osobu do
663.610,00 eura, a ako i nakon toga ne postupi po zahtjevu može se
kazniti zatvorom do izvršenja, a najdulje mjesec dana. Sud koji je donio
rješenje o određivanju zatvora može opozvati to rješenje ako nakon
njegovog donošenja odgovorna osoba postupi po zahtjevu.

\(4\) O pribavljenoj obavijesti iz stavka 1. ovog članka državni
odvjetnik sastavlja zapisnik, koji se kao i izjava dana državnom
odvjetniku iz članka 205. stavka 7. ovog Zakona prema članku 86. stavku
3. ovog Zakona neće dostaviti uz optužnicu odnosno koja se prema članku
351. stavku 5. ovog Zakona izdvaja iz spisa.

Članak 206.h (NN 145/13)

\(1\) Državni odvjetnik može naložiti policiji da prikupi potrebne
obavijesti provođenjem izvida i poduzimanjem drugih mjera radi
prikupljanja podataka potrebnih za odlučivanje o kaznenoj prijavi. U
nalogu državni odvjetnik može pobliže odrediti sadržaj izvida ili mjere
te naložiti da ga policija odmah obavijesti o poduzetom izvidu ili
mjeri. Ako državni odvjetnik naloži prisustvovanje izvidu ili mjeri,
policija će ih provesti na način kojim mu se to omogućuje. Policija je
dužna postupiti prema nalogu državnoga odvjetnika, a ako državni
odvjetnik nije naložio drukčije, o poduzetim izvidima ili mjerama dužna
je izvijestiti državnog odvjetnika najkasnije u roku od trideset dana od
primitka naloga.

\(2\) Državni odvjetnik ima pravo i dužnost stalnog nadzora nad
provođenjem izvida koji su naloženi policiji. Policija je dužna izvršiti
nalog ili zahtjev državnog odvjetnika u provođenju nadzora nad izvidima
i za taj rad odgovaraju državnom odvjetniku.

Članak 206.i (NN 145/13)

\(1\) Ako postoje osnove sumnje da je počinjeno kazneno djelo za koje se
kazneni postupak pokreće po službenoj dužnosti te da je tim djelom
stečena imovinska korist, državni odvjetnik je dužan odmah poduzimati
ili nalagati poduzimanje izvida kako bi se utvrdila vrijednost te
koristi te kako bi se utvrdilo gdje se tako stečena imovina nalazi. Ako
je imovinsku korist stečenu kaznenim djelom počinitelj prikrio ili ako
postoji osnov sumnje na pranje novca, državni odvjetnik će poduzeti sve
što je potrebno da bi se ta imovina pronašla i osiguralo njezino
oduzimanje.

\(2\) Za kaznena djela iz nadležnosti županijskog suda u kojima postoje
osnove sumnje da je stečena znatna imovinska korist, u provođenju izvida
i hitne dokazne radnje privremenog oduzimanja predmeta sudjeluju
financijski istražitelji, državnoodvjetnički savjetnici i stručni
suradnici iz posebnog odjela za istraživanje imovinske koristi stečene
kaznenim djelom u sastavu državnog odvjetništva. Odjel provodi izvide u
dogovoru i po nalogu državnog odvjetnika s ciljem utvrđivanja
vrijednosti imovine i osiguranja oduzimanja, odnosno pronalaženja
imovine stečene kaznenim djelom.

\(3\) Ako postoje osnove sumnje da je stečena imovinska korist velike
vrijednosti državni odvjetnik će zatražiti od čelnika policije i
nadležnih upravnih tijela Ministarstva financija da mu stave na
raspolaganje službenike koji će pod njegovim nadzorom sudjelovati u
zajedničkim izvidima iz stavka 2. ovog članka. Za vrijeme dok sudjeluju
u zajedničkom radu službenici postupaju po nalogu državnog odvjetnika i
njemu su odgovorni za svoj rad. O potrebi upućivanja službenika državni
odvjetnik se savjetuje s Ravnateljstvom policije i Ministarstvom
financija.

\(4\) Sva tijela državne vlasti i sve pravne osobe koje u svojem
djelokrugu ili u obavljanju svoje djelatnosti saznaju za okolnosti i
podatke koji upućuju da je u pravnom prometu imovina stečena kaznenim
djelom, posebno ako postupanje s ostvarenim financijskim sredstvima ili
imovinom ukazuje na pranje novca ili na prikrivanje te imovine, dužne su
bez odgode o tim okolnostima i podacima obavijestiti državnog
odvjetnika.

\(5\) Kada se provedenim izvidima iz stavka 1., 2. i 3. ovog članka
prikupe potrebne činjenice i podaci o visini stečene imovinske koristi,
odnosno kada se utvrdi gdje se imovina nalazi, državni odvjetnik je
dužan bez odgode predložiti određivanje privremene mjere osiguranja kako
se ta imovina ne bi sakrila ili uništila, a također je dužan u optužnici
ili najkasnije na pripremnom ročištu predložiti da se ta imovina oduzme.

Članak 207. (NN 145/13, 70/17)

\(1\) Ako postoje osnove sumnje da je počinjeno kazneno djelo za koje se
kazneni postupak pokreće po službenoj dužnosti, policija ima pravo i
dužnost poduzeti potrebne mjere:

1\) da se pronađe počinitelj kaznenog djela, da se počinitelj ili
sudionik ne sakrije ili ne pobjegne,

2\) da se otkriju i osiguraju tragovi kaznenog djela i predmeti koji
mogu poslužiti pri utvrđivanju činjenica te

3\) da se prikupe sve obavijesti koje bi mogle biti od koristi za
uspješno vođenje kaznenog postupka.

\(2\) O poduzimanju izvida kaznenih djela policija će pravovremeno
obavijestiti državnog odvjetnika. Ako državni odvjetnik obavijesti
policiju da namjerava prisustvovati pojedinim izvidima ili mjerama,
policija će ih provesti na način kojim mu se to omogućuje.

\(3\) O činjenicama i okolnostima koje su utvrđene prilikom poduzimanja
radnji iz stavka 1. i 2. ovog članka, a mogu biti od interesa za kazneni
postupak, policija sastavlja službenu zabilješku.

\(4\) Na temelju provedenih izvida policija, u skladu s posebnim
propisom, sastavlja kaznenu prijavu ili izvješće o provedenim izvidima u
kojemu navodi dokaze za koje je saznala. U kaznenu prijavu ili izvješće
se ne unosi sadržaj izjava koje su pojedini građani dali u prikupljanju
obavijesti. Uz kaznenu prijavu ili izvješće dostavljaju se i predmeti,
skice, slike, spisi o poduzetim mjerama i radnjama, službene zabilješke,
izjave i drugi materijal koji može biti koristan za uspješno vođenje
postupka.

\(5\) Ako policija naknadno sazna za nove činjenice, dokaze ili otkrije
tragove kaznenog djela, dužna je prikupiti potrebne obavijesti i
izvješće o tome pravovremeno dostaviti državnom odvjetniku.

\(6\) Kad poduzima izvide kaznenih djela policija postupa i prema
odredbama posebnog zakona i pravilima donesenima na temelju tog zakona.

Članak 208. (NN 145/13, 70/17)

»(1) Policija može prikupljati obavijesti od građana. U prikupljanju
obavijesti građani se ne mogu ispitivati u svojstvu svjedoka ili
vještaka.

\(2\) Ako je to potrebno radi otkrivanja kaznenih djela drugih osoba,
obavijesti se mogu prikupljati od osoba koje su u pritvoru. Odobrenje za
njihovo prikupljanje daje državni odvjetnik, a ako je pritvor produljen,
odobrenje daje sudac istrage. Te se obavijesti prikupljaju u prisutnosti
branitelja.

\(3\) Prikupljanje obavijesti iz stavka 2. ovoga članka od osoba koje su
u istražnom zatvoru ili u drugoj ustanovi za osobe lišene slobode moguće
je samo ako je to, na temelju pisanog prijedloga državnog odvjetnika,
odobrio sudac istrage ili predsjednik vijeća, u prisutnosti branitelja,
odnosno odvjetnika kojega ta osoba sama izabere ili joj ga odredi sudac
istrage.

\(4\) Radi prikupljanja obavijesti iz stavka 1. ovoga članka policija
može pozivati građane. Osoba koja se odazvala pozivu, a odbije dati
obavijesti, može u svakom trenutku napustiti policijske prostorije te se
ne može ponovno pozivati zbog istog razloga.

\(5\) Ako se u odnosu na osobu od koje policija prikuplja obavijesti
tijekom prikupljanja obavijesti pojave osnove sumnje da je počinila ili
sudjelovala u počinjenju kaznenog djela, prekinut će se prikupljanje
obavijesti. Od te osobe policija više ne može prikupljati obavijesti već
je može ispitati u svojstvu osumnjičenika prema odredbama članka 208.a
ovoga Zakona.

Članak 208.a (NN 70/17, 80/22, 36/24)

\(1\) Policija može pozvati osumnjičenika radi ispitivanja za kaznena
djela za koja se kazneni postupak pokreće po službenoj dužnosti i po
prijedlogu. Prisilno se može dovesti osumnjičenik koji se nije odazvao
pozivu samo ako je u pozivu bio na to upozoren ili iz okolnosti očito
proizlazi da odbija primitak poziva. Osumnjičenik koji se odazvao pozivu
ili je prisilno doveden, a odbije iskazivati, ne može se ponovno
pozivati niti prisilno dovoditi zbog istog razloga.

\(2\) Poziv osumnjičeniku mora sadržavati obavijest za što ga se
sumnjiči i pouku:

1\) o pravu na branitelja,

2\) o pravu na tumačenje i prevođenje sukladno članku 8. ovoga Zakona,

3\) o pravu da nije dužan iskazivati niti odgovarati na pitanja i pravu
sam sebe ne izložiti kaznenom progonu te da se korištenje tih prava ne
smije upotrijebiti protiv njega te se ne smije smatrati dokazom da je
počinio kazneno djelo koje mu se stavlja na teret te

4\) o pravu da u svakom trenutku može napustiti policijske prostorije,
osim u slučaju iz članka 108. ovoga Zakona.

\(3\) Osumnjičenika koji se odazvao pozivu i osumnjičenika koji je
prisilno doveden policija će prije početka ispitivanja upitati je li
primio pisanu pouku o pravima iz stavka 2 ovog članka. Ako osumnjičenik
nije primio pisanu pouku o pravima ona će mu se uručiti. Policija će
pitati osumnjičenika je li pouku razumio. Ako osumnjičenik izjavi da
nije razumio pouku, policija će ga o njegovim pravima poučiti na njemu
razumljiv način. Primitak pouke i sve druge radnje u vezi s tim,
zabilježit će se u zapisniku.

\(4\) Ako osumnjičenik izjavi da ne želi uzeti branitelja, policija je
dužna upoznati ga na jednostavan i razumljiv način sa značenjem prava na
branitelja i posljedicama odricanja od tog prava. Ako osumnjičenik i
nakon toga ne želi uzeti branitelja, može se nastaviti s njegovim
ispitivanjem, osim kada osumnjičenik po zakonu mora imati branitelja.

\(5\) Osumnjičeniku koji izjavi da želi uzeti branitelja omogućit će se
da uzme branitelja i u tu svrhu zastati s ispitivanjem do dolaska
branitelja, a najkasnije tri sata od kad je osumnjičenik izjavio da želi
uzeti branitelja. Ako osumnjičenik ne izabere branitelja ili branitelj
kojeg želi ne može doći, omogućit će mu se da uzme branitelja s liste
dežurnih odvjetnika Hrvatske odvjetničke komore.

\(6\) Ispitivanje osumnjičenika sukladno ovom članku snimit će se
audio-video uređajem. Snimkom se mora zabilježiti pouka osumnjičeniku iz
stavka 3. ovoga članka, izjave osumnjičenika iz stavaka 3., 4. i 5.
ovoga članka i upozorenje da se ispitivanje snima i da snimljeni iskaz
može pod uvjetima iz ovog stavka biti upotrijebljen kao dokaz u
postupku. Uz snimku se sastavlja zapisnik sukladno članku 275. ovoga
Zakona. Snimka i zapisnik ispitivanja osumnjičenika mogu se upotrijebiti
kao dokaz u kaznenom postupku.

\(7\) Ako ovim člankom nije drugačije propisano, na ispitivanje
osumnjičenika primjenjuju se odredbe o ispitivanju okrivljenika iz
članaka 272. do 282. ovoga Zakona.

\(8\) Ako prilikom ispitivanja policija nije poučila osumnjičenika
sukladno stavku 3. ovoga članka i nije postupila sukladno odredbama
stavaka 4. do 6. ovoga članka, iskaz osumnjičenika i dokazi za koje se
iz tog iskaza saznalo ne mogu se upotrijebiti kao dokaz u kaznenom
postupku.

\(9\) Policija će ispitati osumnjičenika iz stavka 1. ovoga članka bez
odgode. Policija je dužna odmah pustiti osumnjičenika iz stavka 1. ovoga
članka koji odbije iskazivati.

Članak 208.b (NN 70/17, 80/22)

\(1\) Kad postoji vjerojatnost da osoba koja je zatečena na mjestu
počinjenja kaznenog djela s elementima nasilja ili kaznenog djela koje
predstavlja prijetnju javnoj sigurnosti ima saznanja o okolnostima
počinjenja djela ili počinitelju, a njihovo prikupljanje nije moguće ili
je bitno otežano na mjestu gdje je osoba zatečena i razumno je vjerovati
da će odgoda prikupljanja obavijesti štetiti probicima kaznenog progona,
može se od te osobe zahtijevati da u pratnji policije dođe u policijske
prostorije radi davanja obavijesti. Ako ona to bez opravdanog razloga
odbije, može se prisilno dovesti. Prisilno dovedena osoba bit će
obaviještena da ima pravo na branitelja, pravo na tumačenje i
prevođenje, da nije dužna dati obavijest i da po završetku prikupljanja
obavijesti ili po isteku šest sati od trenutka dolaska u policijske
prostorije iste može odmah napustiti. Ako se prisilno dovedena osoba
uhiti, vrijeme uhićenja teče od trenutka dovođenja u policijske
prostorije.

\(2\) Policija će od osoba iz stavka 1. ovoga članka obavijesti uzeti
odmah, a najkasnije u roku od šest sati od dolaska u službene
prostorije. Prikupljanje obavijesti od osoba iz stavka 1. ovoga članka
može trajati dulje od šest sati samo uz njihov pisani pristanak.
Policija je odmah dužna pustiti osobe iz stavka 1. ovoga članka koje
odbiju dati obavijest.

\(3\) Ako se u odnosu na osobu od koje policija prikuplja obavijesti
tijekom prikupljanja obavijesti pojave osnove sumnje da je počinila ili
sudjelovala u počinjenju kaznenog djela, prekinut će se prikupljanje
obavijesti. Od te osobe policija više ne može prikupljati obavijesti već
je može ispitati u svojstvu osumnjičenika prema odredbama članka 208.a
ovoga Zakona.

Članak 209.

Pod uvjetima i na način određen posebnim zakonom, izvide kaznenog djela
počinjenog na hrvatskom brodu provodi zapovjednik broda. Ako nema
posebnih odredaba o načinu provođenja izvida, odgovarajuće se
primjenjuju odredbe ovog Zakona.

Članak 210.

Policija ima pravo osobe zatečene na mjestu počinjenja kaznenog djela
uputiti državnom odvjetniku ili ih zadržati do njegova dolaska, ako bi
te osobe mogle dati podatke važne za kazneni postupak i ako je
vjerojatno da se njihovo ispitivanje kasnije ne bi moglo obaviti ili bi
bilo skopčano sa znatnim odugovlačenjem ili drugim teškoćama.
Zadržavanje tih osoba radi upućivanja državnom odvjetniku ili njihovo
zadržavanje na mjestu počinjenja kaznenog djela ne može trajati dulje od
šest sati od dolaska policije na mjesto događaja.

Članak 211. (NN 145/13)

\(1\) Policija može radi utvrđivanja istovjetnosti osumnjičenika,
snimati ga, uzimati mu otiske prstiju, te podatke o istovjetnosti
unositi u odgovarajuće zbirke.

\(2\) Radi utvrđivanja istovjetnosti osumnjičenika, po odobrenju
državnog odvjetnika policija može objaviti osumnjičenikovu fotografiju.

\(3\) Od osumnjičenika za kazneno djelo za koje je propisana kazna
zatvora, mogu se i bez privole uzeti neintimni uzorci radi
molekularno-genetske analize potrebne u svrhe iz stavka 1. ovog članka.

\(4\) Ministar nadležan za unutarnje poslove i ministar nadležan za
obranu donose propise o ustrojstvu i načinu vođenja zbirke s automatskom
obradom podataka za svrhe iz stavka 1. ovog članka.

\(5\) Ministar nadležan za unutarnje poslove u suglasnosti s ministrom
nadležnim za zdravstvo, donosi propise o ustrojstvu i načinu vođenja
zbirke s automatskom obradom podataka za svrhe iz stavka 3. ovog članka,
u smislu članka 327.a stavka 6. ovog Zakona.

##### 5. Hitne dokazne radnje

Članak 212. (NN 143/12, 145/13, 152/14, 70/17, 126/19)

\(1\) Policija može, ako postoji opasnost od odgode, i prije
započinjanja kaznenog postupka za kaznena djela za koja je propisana
kazna zatvora do pet godina obaviti pretragu (članak 246.), privremeno
oduzimanje predmeta (članak 261.), prepoznavanje (članak 301.), očevid
(članak 304.), uzimanje otisaka prstiju i drugih dijelova tijela (članci
211. i 307.).

\(2\) Za kaznena djela za koja je propisana kazna zatvora teža od pet
godina o postojanju opasnosti od odgode i potrebi provođenja dokaznih
radnji policija odmah obavještava državnog odvjetnika, osim za
provođenje dokazne radnje privremenog oduzimanja predmeta (članak 261.)
i pretrage (članak 246.). Državni odvjetnik može sam provesti dokazne
radnje iz stavka 1. ovoga članka ili njihovo provođenje prepustiti
policiji ili naložiti istražitelju. Državni odvjetnik koji stigne na
mjesto očevida ili pretrage u tijeku njegova provođenja može preuzeti
provođenje radnje.

\(3\) Ako je potrebno provesti radnje iz stavaka 1. i 2. ovoga članka
prema službenoj osobi koja je ovlaštena i dužna otkrivati i
prijavljivati kaznena djela za koja se progoni po službenoj dužnosti
policija će odmah obavijestiti državnog odvjetnika koji će odlučiti o
tome hoće li sam provesti tu radnju ili će dati nalog istražitelju.

\(4\) Ako postoji opasnost od odgode, državni odvjetnik može odrediti
potrebna vještačenja, osim ekshumacije.

\(5\) O rezultatima radnji koje je policija provela prema stavcima 1. i
2. ovoga članka, bez odgode obavještava državnog odvjetnika.

##### 6. Istraživanje

Članak 213. (NN 76/09, 80/11, 145/13, 36/24)

\(1\) Kada postoji osnovana sumnja da je okrivljenik počinio kazneno
djelo za koje je propisana novčana kazna ili kazna zatvora do pet
godina, a ne postoje zakonske smetnje za kazneni progon te osobe,
državni odvjetnik može provesti ili naložiti istražitelju provođenje
dokaznih radnji koje su svrhovite za odlučivanje o podizanju optužnice.

\(2\) Obavijest o provođenju dokaznih radnji državni odvjetnik dostavlja
okrivljeniku u roku od tri dana od kada je proveo prvu dokaznu radnju iz
stavka 1. ovog članka.

\(3\) Postupanje nakon dostave obavijesti iz stavka 2. ovoga članka je
nejavno. Tijelo koje poduzima dokazne radnje upozorit će osobe koje
sudjeluju u radnji da je neovlašteno otkrivanje sadržaja izvidnih i
dokaznih radnji provedenih tijekom nejavnog prethodnog postupka s ciljem
da ih se učini dostupnim javnosti kazneno djelo.

\(4\) Tijelo koje provodi istraživanje može odrediti tajnost
istraživanja ili nekog njegova dijela zbog razloga navedenih u članku
388. ovoga Zakona ako bi javno objavljivanje podataka štetilo probicima
istraživanja. Tijelo koje poduzima radnju upozorit će osobe koje
sudjeluju u dokaznoj radnji u odnosu na koju je određena tajnost da je
odavanje tajne kazneno djelo. Sve osobe koje saznaju sadržaj postupovne
radnje koja je provedena tijekom tajnog istraživanja ili dijela
istraživanja dužne su kao tajnu čuvati činjenice ili podatke koje su tom
prilikom saznale.

\(5\) Okrivljenik ima pravo nakon primitka obavijesti iz stavka 2. ovog
članka predložiti poduzimanje dokaznih radnji, a sucu istrage provođenje
dokaznog ročišta (članak 236. stavak 2. ovog Zakona). Ako se državni
odvjetnik ne složi s prijedlogom okrivljenika postupit će prema članku
234. stavku 2. ovog Zakona. Ispitivanje svjedoka po prijedlogu obrane
provodi se uz prisutnost okrivljenika i branitelja ako ga ima.

\(6\) Državni odvjetnik ili sudac istrage završava istraživanje kad su
provedene radnje propisane u ovom Zakonu, a stanje stvari je dovoljno
razjašnjeno da se može podignuti optužnica ili odbaciti kaznena prijava.
Završetak istraživanja upisuje se u upisnik kaznenih prijava te se o
tome obavještava okrivljenik i oštećenik.

Članak 213.a (NN 145/13)

\(1\) Ako državni odvjetnik okrivljeniku nije dostavio obavijest iz
članka 213. stavka 2. ovog Zakona, a proveo je dokaznu radnju
ispitivanja svjedoka, okrivljenik ima pravo zahtijevati od državnog
odvjetnika ponovno provođenje tih dokaznih radnji. Ako se državni
odvjetnik ne složi s prijedlogom okrivljenika postupit će prema članku
234. stavku 2. ovog Zakona.

\(2\) Ako sudac istrage utvrdi da je zahtjev okrivljenika osnovan
naložit će državnom odvjetniku da ponovno provede ispitivanje svjedoka.

\(3\) Ponovno ispitivanje svjedoka provodi se uz prisutnost okrivljenika
i branitelja ako ga ima. Osobe prisutne ispitivanju mogu staviti
primjedbu u svezi sa zapisnikom, koje će se zabilježiti u nastavku
završenog zapisnika.

\(4\) Zapisnik o ranijem ispitivanju svjedoka izdvojit će se iz spisa i
ne može se koristiti kao dokaz u postupku.

Članak 213.b (NN 145/13)

\(1\) Ako po proteku šest mjeseci od upisa kaznene prijave u upisnik
kaznenih prijava ili od uhićenja državni odvjetnik nije donio odluku o
prijavi, okrivljenik ima pravo podnijeti prigovor sucu istrage zbog
odugovlačenja postupka.

\(2\) Ako sudac istrage utvrdi da je prigovor zbog odugovlačenja
postupka osnovan rješenjem će odrediti rok u kojem državni odvjetnik
mora odlučiti o kaznenoj prijavi. O svojoj odluci državni odvjetnik je
dužan obavijestiti suca istrage. Ako sudac istrage utvrdi da je prigovor
neosnovan obavijestiti će o tome okrivljenika.

\(3\) Ako je rok za rješavanje prijave odredio viši državni odvjetnik
(članak 206.b stavak 4. ovog Zakona) i sudac istrage, državni odvjetnik
je dužan riješiti prijavu u roku koji je odredio sudac istrage.

Članak 213.c (NN 145/13, 70/17)

\(1\) Ako je državni odvjetnik odbacio kaznenu prijavu za kazneno djelo
za koje je propisana novčana kazna ili kazna zatvora do pet godina,
žrtva koja je preuzela kazneni progon može sucu istrage predložiti
provođenje dokaznih radnji. Prijedlog za provođenje dokaznih radnji mora
sadržavati podatke iz članka 225. stavka 1. ovog Zakona, a o prijedlogu
oštećenika kao tužitelja sudac istrage odlučuje rješenjem.

\(2\) Ako prihvati prijedlog oštećenika kao tužitelja iz stavka 1. ovog
članka, sudac istrage će naložiti istražitelju provođenje dokaznih
radnji koje su svrhovite za odlučivanje o podizanju optužnice. Pri
provođenju dokaznih radnji postupa se sukladno članku 225. stavku 4.
ovog Zakona.

\(3\) Ako ne prihvati prijedlog iz stavka 1. ovog članka, sudac istrage
ga rješenjem odbija.

\(4\) Kada dokazne radnje budu provedene, sudac istrage postupit će
sukladno članku 225. stavku 5. ovog Zakona.

##### 7. Dokazne radnje kada je počinitelj nepoznat

Članak 214. (NN 145/13, 126/19)

\(1\) Ako je počinitelj kaznenog djela nepoznat, državni odvjetnik može
provesti ili naložiti istražitelju provođenje dokaznih radnji ako je to
svrhovito za otkrivanje počinitelja ili ako postoji opasnost od odgode.

\(2\) Policija može, ako je to svrhovito za otkrivanje počinitelja,
odrediti potrebna vještačenja, osim obdukcije, ekshumacije i
molekularno-genetske analize uzoraka biološkog materijala.

\(3\) O svemu što je poduzeto policija ili istražitelj će prije, a ako
to nije moguće, odmah nakon provođenja radnje, obavijestiti državnog
odvjetnika.

Članak 215. (NN 145/13)

Brisan.

#### Glava XVII. ISTRAGA

##### 1. Pokretanje, tijek i okončanje istrage

Članak 216. (NN 143/12, 145/13)

\(1\) Istraga se provodi za kaznena djela za koja je propisana kazna
zatvora teža od pet godina, osim u slučaju iz članka 341. stavka 3. ovog
Zakona.

\(2\) Istraga se mora provesti ako postoji osnovana sumnja da je
okrivljenik počinio kazneno djelo za koje je propisana kazna zatvora
teža od petnaest godina ili kazna dugotrajnog zatvora, te ako postoji
osnovana sumnja da je okrivljenik počinio protupravno djelo u stanju
neubrojivosti.

\(3\) U istrazi će se prikupiti dokazi i podaci potrebni da bi se moglo
odlučiti hoće li se podignuti optužnica ili obustaviti postupak, te
dokazi za koje postoji opasnost da se neće moći ponoviti na raspravi ili
bi njihovo izvođenje bilo otežano.

\(4\) Ako je prije donošenja rješenja o provođenju istrage državni
odvjetnik ispitao okrivljenika dužan je u roku od 48 sati od ispitivanja
odlučiti o pokretanju istrage.

Članak 217. (NN 76/09, 145/13, 70/17)

\(1\) Državni odvjetnik donosi rješenje o provođenju istrage protiv
određene osobe kad postoji osnovana sumnja da je počinila kazneno djelo
za koje se provodi istraga, a ne postoje zakonske smetnje za kazneni
progon te osobe.

\(2\) Rješenje o provođenju istrage, osim podataka iz članka 168. ovog
Zakona, mora sadržavati opis djela iz kojeg proizlaze zakonska obilježja
kaznenog djela, zakonski naziv kaznenog djela te kratko obrazloženje
okolnosti iz kojih proizlazi osnovana sumnja da je okrivljenik počinio
kazneno djelo.

\(3\) Ako se u tijeku istrage pokaže da postupak treba proširiti na
drugo kazneno djelo ili protiv druge osobe, državni odvjetnik će
donijeti rješenje o proširenju istrage za to drugo djelo ili protiv te
druge osobe. Rješenje mora sadržavati podatke iz stavka 2. ovoga članka.
Na rješenje o proširenju istrage primjenjuju se odredbe članaka 218. i
218.a ovoga Zakona.

\(4\) U rješenju o provođenju istrage državni odvjetnik će navesti koje
su hitne dokazne radnje provedene prije donošenja rješenja, koje
okolnosti namjerava istražiti te koje će dokazne radnje provesti.

\(5\) Kad je donio rješenje o provođenju istrage državni odvjetnik može
podnijeti sucu istrage obrazloženi prijedlog da se protiv okrivljenika
odredi istražni zatvor ili da se poduzmu druge mjere nužne za
djelotvorno vođenje kaznenog postupka i zaštitu osoba.

Članak 218. (NN 76/09, 145/13, 70/17)

\(1\) Rješenje o provođenju istrage dostavlja se okrivljeniku najkasnije
u roku od osam dana od dana donošenja rješenja, zajedno s poukom o
pravima iz članka 239. stavka 1. ovog Zakona.

\(2\) Protiv rješenja o provođenju istrage okrivljenik ima pravo žalbe
sucu istrage u roku od osam dana od dana primitka rješenja. Žalba se
podnosi državnom odvjetniku koji ju je dužan odmah, zajedno sa spisom
predmeta, dostaviti sucu istrage.

\(3\) Sudac istrage može rješenjem:

1\) odbaciti žalbu kao nepravovremenu ili nedopuštenu,

2\) odbiti žalbu kao neosnovanu,

3\) prihvatiti žalbu i ukinuti rješenje o provođenju istrage u odnosu na
sve ili pojedine točke rješenja ako utvrdi postojanje razloga iz članka
224. stavka 1. točke 1. do 3. ovog Zakona odnosno da nema osnovane
sumnje da je okrivljenik počinio kazneno djelo koje mu se stavlja na
teret,

4\) naložiti državnom odvjetniku da u određenom roku provede dokazne
radnje potrebne za odlučivanje o osnovanosti rješenja o provođenju
istrage.

\(4\) Sudac istrage dužan je odlučiti o žalbi okrivljenika u roku od
osam dana od dana primitka žalbe i spisa predmeta. Ako sudac istrage u
tom roku ne odluči o žalbi okrivljenika, državni odvjetnik ovlašten je
nastaviti s provođenjem istrage.

\(5\) Ako je sudac istrage naložio državnom odvjetniku provođenje
dokaznih radnji iz stavka 3. točke 4. ovog članka, državni odvjetnik će
nakon provođenja tih radnji dostaviti spis sucu istrage radi donošenja
odluke o žalbi.

\(6\) Ako je sudac istrage ukinuo rješenje o provođenju istrage, državni
odvjetnik ima pravo žalbe.

\(7\) Rješenje o provođenju istrage državni odvjetnik dostavlja
oštećeniku s poukom o pravima iz članka 51. stavka 1. točke 1. do 4. i
7. ovog Zakona.

Članak 218.a (NN 145/13, 126/19)

\(1\) Ako bi se dostavom rješenja o provođenju istrage ugrozio život ili
tijelo osobe ili imovina velikih razmjera državni odvjetnik može
odgoditi dostavu tog rješenja najviše za trideset dana ako se istraga
provodi za sljedeća kaznena djela iz Kaznenog zakona:

1\) protiv Republike Hrvatske (Glava XXXII.) i protiv oružanih snaga
Republike Hrvatske (Glava XXXIV.) za koja je propisana kazna zatvora
teža od pet godina,

2\) terorizma (članak 97.), financiranja terorizma (članak 98.), javnog
poticanja na terorizam (članak 99.), novačenja za terorizam (članak
100.), obuke za terorizam (članak 101.), putovanja u svrhu terorizma
(članak 101.a), terorističkog udruženja (članak 102.) te pripremanja
kaznenih djela protiv vrijednosti zaštićenih međunarodnim pravom (članak
103.),

3\) zločinačkog udruženja (članak 328. ) koje je organizirano radi
počinjenja kaznenog djela iz članka 329. stavka 1. točke 3. do 6.,
počinjenja kaznenog djela u sastavu zločinačkog udruženja iz članka 329.
stavka 1. točke 3. do 6.

\(2\) Državni odvjetnik će razloge za odgodu dostave rješenja iz
stavka 1. ovog članka navesti u službenoj bilješci koja je sastavni dio
spisa predmeta.

Članak 219. (NN 80/11, 145/13, 70/17)

\(1\) Istragu provodi državni odvjetnik.

\(2\) Državni odvjetnik može nalogom povjeriti provođenje dokaznih
radnji istražitelju, ako drukčije nije propisano ovim Zakonom. U nalogu
državni odvjetnik određuje istražitelja, s obzirom na predmet
istraživanja i posebne propise, radnje koje se imaju provesti, a može
dati i druge naloge kojih se istražitelj mora držati. Istražitelj je
dužan postupati po nalogu državnog odvjetnika.

\(3\) Za kaznena djela iz nadležnosti županijskog suda provođenje
dokazne radnje ispitivanja okrivljenika državni odvjetnik ne može
povjeriti istražitelju.

Članak 220. (NN 145/13)

\(1\) Ako postoji opasnost od odgode, istražitelj koji provodi dokaznu
radnju provest će prema potrebi i druge dokazne radnje koje su s njom
povezane ili iz nje proistječu.

\(2\) Prije provođenja radnje iz stavka 1. ovog članka, istražitelj je
dužan izvijestiti državnog odvjetnika o provođenju radnji. Ako to nije
mogao učiniti prije provođenja radnje, dužan ga je izvijestiti odmah
nakon njezina provođenja.

Članak 221. (NN 145/13, 70/17)

Oštećenik može državnom odvjetniku podnositi prijedloge da se istraga
dopuni i druge prijedloge radi ostvarivanja prava propisanih zakonom, te
sudjelovati u radnjama u istrazi kad je to propisano ovim Zakonom i
ostvarivati prava iz članka 51. stavka 1. ovog Zakona.

Članak 222.

\(1\) Državni odvjetnik ili istražitelj obavlja dokazne radnje na
području svoje nadležnosti. Ako interes istrage zahtijeva, oni mogu
pojedine dokazne radnje obaviti i izvan područja nadležnosti, ali su
dužni o tome izvijestiti državnog odvjetnika na čijem području se
obavlja dokazna radnja.

\(2\) Na temelju odluke državnog odvjetnika u složenim istražnim
predmetima, osim istražitelja sudjeluju državnoodvjetnički savjetnici i
stručni suradnici. Oni mogu pripremati provođenje pojedinih dokaznih
radnji, primati izjave i prijedloge, te samostalno poduzeti pojedinu
dokaznu radnju koju im je državni odvjetnik povjerio. Zapisnik o takvoj
radnji državni odvjetnik ovjerava najkasnije četrdeset i osam sati nakon
njezina poduzimanja.

\(3\) Radi razjašnjenja pojedinih tehničkih ili drugih stručnih pitanja
koja se postavljaju u svezi s pribavljenim dokazima ili pri poduzimanju
dokaznih radnji, državni odvjetnik može zatražiti od odgovarajuće
stručne ustanove ili stručne osobe da mu o tim pitanjima dade potrebna
objašnjenja o kojima će državni odvjetnik sastaviti zapisnik.

Članak 223. (NN 145/13)

\(1\) Državni odvjetnik prekida istragu rješenjem ako je okrivljenik
zbog zdravstvenih smetnji raspravno nesposoban. Od donošenja rješenja o
prekidu, do prestanka zdravstvenih smetnji, okrivljenik mora imati
branitelja.

\(2\) Ako se okrivljenik sam stavio u stanje raspravne nesposobnosti,
istraga se neće prekinuti. Tijekom postojanja tih okolnosti okrivljenik
mora imati branitelja.

\(3\) Istraga se može prekinuti ako je okrivljenik u bijegu ili inače
nije dostižan državnim tijelima.

\(4\) Prije nego što se istraga prekine, prikupit će se svi dokazi o
kaznenom djelu i krivnji okrivljenika do kojih se može doći.

\(5\) Ako su bile određene mjere osiguranja prisutnosti, državni
odvjetnik će sucu istrage bez odgađanja dostaviti rješenje o prekidu
istrage. Sudac istrage će postupiti prema članku 226. stavak 2. ovog
Zakona.

\(6\) Kad prestanu smetnje koje su prouzročile prekid, državni odvjetnik
donosi rješenje o nastavku istrage.

\(7\) Ako tijekom prekida istrage nastupi zastara kaznenog progona,
postupa se prema članku 224. stavku 1. točki 3. ovog Zakona.

Članak 224. (NN 145/13)

\(1\) Državni odvjetnik obustavlja rješenjem istragu:

1\) ako djelo koje se stavlja na teret okrivljeniku nije kazneno djelo
za koje se progoni po službenoj dužnosti,

2\) ako postoje okolnosti koje isključuju krivnju okrivljenika, osim ako
je počinio protupravno djelo u stanju neubrojivosti,

3\) ako je nastupila zastara kaznenog progona ili je djelo obuhvaćeno
amnestijom ili pomilovanjem ili ako postoje druge okolnosti koje
isključuju kazneni progon,

4\) ako nema dokaza da je okrivljenik počinio kazneno djelo.

\(2\) Rješenje o obustavi istrage dostavlja se oštećeniku i
okrivljeniku, koji će se odmah pustiti na slobodu ako je u pritvoru ili
istražnom zatvoru. Oštećeniku će se uz rješenje dati pouka u smislu
članka 55. ovog Zakona.

Članak 225. (NN 76/09, 143/12, 145/13, 70/17)

\(1\) Ako je državni odvjetnik odbacio kaznenu prijavu ili je obustavio
istragu, žrtva koja je preuzela kazneni progon može sucu istrage
predložiti provođenje istrage za kaznena djela za koja se istraga
provodi. Prijedlog za provođenje istrage mora sadržavati naziv državnog
odvjetništva koje je donijelo rješenje o odbačaju kaznene prijave i
oznaku tog rješenja odnosno oznaku rješenja o obustavi istrage, opis
djela iz kojeg proizlaze zakonska obilježja kaznenog djela, zakonski
naziv kaznenog djela, kratko obrazloženje okolnosti iz kojih proizlazi
osnovana sumnja da je okrivljenik počinio kazneno djelo, te dokazne
radnje koje se predlaže provesti.

\(2\) Sudac istrage odlučuje o prijedlogu oštećenika kao tužitelja
rješenjem. U rješenju kojim određuje provođenje istrage navode se podaci
iz članka 217. stavka 2. ovog Zakona, te dokazne radnje koje je sudac
istrage ocijenio svrhovitim provesti.

\(3\) Ako ne prihvati prijedlog iz stavka 1. ovog članka, sudac istrage
rješenjem odbija prijedlog oštećenika kao tužitelja za provođenjem
istrage.

\(4\) Ako je prijedlog oštećenika kao tužitelja za provođenje istrage
prihvaćen, istragu po nalogu suca istrage, provodi istražitelj.
Oštećenik kao tužitelj može biti prisutan radnjama u istrazi i može sucu
istrage predlagati da naloži istražitelju provođenje određenih radnji.
Ako ne prihvati prijedlog oštećenika kao tužitelja o provođenju radnji,
sudac istrage će ga o tome obavijestiti.

\(5\) Kad sudac istrage ustanovi da je istraga završena, izvijestit će o
tome oštećenika kao tužitelja. Sudac istrage će u obavijesti upozoriti
oštećenika kao tužitelja o mjestu gdje se nalazi spis i drugi predmeti i
vremenu u kojemu ih može razgledati, kao i o pravu da u roku od osam
dana može podnijeti optužnicu te o tome obavijestiti suca istrage. Ako
oštećenik kao tužitelj u tom roku ne podigne optužnicu, smatrat će se da
je odustao od kaznenog progona, pa će sudac istrage istragu rješenjem
obustaviti.

Članak 226. (NN 80/11, 145/13)

\(1\) Kad sudac istrage odlučuje o nekom pitanju i ustanovi da postoje
razlozi za prekid ili obustavu istrage iz članka 224. stavka 1., donosi
rješenje o prekidu odnosno obustavi istrage.

\(2\) Rješenje o prekidu ili obustavi istrage dostavlja se državnom
odvjetniku, oštećeniku kao tužitelju i okrivljeniku, koji će se odmah
pustiti na slobodu ako je u istražnom zatvoru.

\(3\) Protiv rješenja iz stavka 1. ovog članka oštećenik kao tužitelj
nema pravo žalbe.

\(4\) Na način određen u stavku 1. ovog članka sudac istrage postupa i
kad provodi istragu na zahtjev oštećenika kao tužitelja.

Članak 227.

Državni odvjetnik će prije završene istrage pribaviti podatke o
okrivljeniku navedene u članku 272. stavku 1. ovog Zakona, ako nedostaju
ili ih treba provjeriti, te podatke o prijašnjim osudama okrivljenika, a
prema potrebi i spise tih predmeta, a ako okrivljenik još izdržava kaznu
ili drugu sankciju koja je vezana za lišenje slobode, podatke o njegovu
ponašanju za vrijeme izdržavanja kazne ili druge sankcije.

Članak 228. (NN 145/13)

\(1\) Državni odvjetnik ili sudac istrage završava istragu kad su
provedene radnje propisane u Zakonu, a stanje stvari je u istrazi
dovoljno razjašnjeno da se može podignuti optužnica ili obustaviti
postupak.

\(2\) Završetak istrage upisuje se u upisnik kaznenih prijava te se o
tome obavještava okrivljenik i oštećenik.

Članak 229. (NN 145/13, 70/17, 126/19)

\(1\) Istraga se mora završiti u roku od šest mjeseci od dana
pravomoćnosti rješenja o provođenju istrage. Ako istragu nije moguće
završiti u tom roku, o razlozima će se izvijestiti državni odvjetnik
koji je dužan poduzeti mjere da se istraga završi.

\(2\) Kada za to postoje opravdani razlozi državni odvjetnik može rok iz
stavka 1. ovoga članka produljiti za najviše šest mjeseci. O razlozima
produljenja roka završetka istrage državni odvjetnik dužan je
izvijestiti višeg državnog odvjetnika.

\(3\) Iznimno, ako istragu nije bilo moguće završiti u roku iz stavka 2.
ovoga članka, a nisu ispunjeni uvjeti za prekid istrage iz članka 223.
ovoga Zakona, državni odvjetnik će o razlozima zbog kojih istraga nije
završena izvijestiti Glavnog državnog odvjetnika, koji može rok iz
stavka 2. ovoga članka produljiti za najviše šest mjeseci.

\(4\) O produljenju roka završetka istrage odlučuje se rješenjem protiv
kojeg žalba nije dopuštena. Rješenje o produljenju roka istrage državni
odvjetnik dostavit će okrivljeniku i žrtvi.

\(5\) Ako po isteku roka iz stavka 3. ovoga članka istraga nije
završena, okrivljenik i žrtva imaju pravo sucu istrage podnijeti
prigovor zbog odugovlačenja postupka. Ako sudac istrage utvrdi da je
prigovor osnovan, rješenjem će odrediti rok u kojem državni odvjetnik
mora završiti istragu. O završetku istrage državni je odvjetnik dužan
obavijestiti suca istrage. Ako sudac istrage utvrdi da je prigovor
neosnovan, obavijestit će o tome podnositelja prigovora.

Članak 230. (NN 145/13, 70/17)

\(1\) Državni odvjetnik je dužan u roku od mjesec dana od upisa
završetka istrage ili istraživanja u upisnik kaznenih prijava podignuti
optužnicu ili obustaviti istragu odnosno odbaciti kaznenu prijavu. Kada
za to postoje opravdani razlozi, viši državni odvjetnik može na
prijedlog državnog odvjetnika rješenjem protiv kojeg žalba nije
dopuštena, rok za donošenje odluke produljiti za najviše dva mjeseca, o
čemu će obavijestiti okrivljenika i žrtvu.

\(2\) Ako državni odvjetnik u rokovima iz stavka 1. ovoga članka nije
podignuo optužnicu smatrat će se da je odustao od kaznenog progona te je
dužan u roku od osam dana donijeti rješenje o odbačaju kaznene prijave
ili rješenje o obustavi istrage i dostaviti ga okrivljeniku i žrtvi.

\(3\) U slučaju iz stavka 2. ovoga članka, žrtva kaznenog djela ima
prava iz članka 55. ovoga Zakona.

Članak 231. (NN 76/09, 140/13, 36/24)

\(1\) Istraga je nejavna. Tijelo koje poduzima dokaznu radnju upozorit
će osobe koje sudjeluju u radnji da je neovlašteno otkrivanje sadržaja
izvidnih i dokaznih radnji provedenih tijekom nejavnog prethodnog
postupka s ciljem da ih se učini dostupnim javnosti kazneno djelo.

\(2\) Tijelo koje vodi istragu može rješenjem odrediti tajnost cijele
ili dijela istrage iz razloga navedenih u članku 388. ovog Zakona ako bi
javno objavljivanje podataka iz istrage štetilo probicima postupka.
Tijelo koje poduzima radnju upozorit će osobe koje sudjeluju u takvoj
istrazi da je odavanje tajne kazneno djelo. Sve osobe koje saznaju
sadržaj postupovne radnje koja je provedena tijekom takve istrage dužne
su kao tajnu čuvati činjenice ili podatke koje su tom prilikom saznale.

Članak 232.

Kad sudac istrage ili vijeće odlučuje u tijeku istrage, može zatražiti
potrebna objašnjenja od državnog odvjetnika, oštećenika i okrivljenika.
Sudac istrage ili vijeće može pozvati državnog odvjetnika, okrivljenika
i oštećenika da usmeno izlože svoja stajališta.

Članak 233.

\(1\) Okrivljenik mora biti ispitan prije okončanja istrage. Ispitivanje
okrivljenika provodi se prema članku 272. do 282. ovog Zakona.

\(2\) Okrivljenika ispituje državni odvjetnik ili po njegovu nalogu
istražitelj. Ispitivanje okrivljenika se provodi u prostorijama državnog
odvjetnika ili istražitelja.

\(3\) Pri pozivanju okrivljenika postupit će se prema članku 175. ovog
Zakona, a ako okrivljenik nije primio pisanu pouku o pravima, tijelo
koje provodi ispitivanje će prije početka ispitivanja postupiti prema
članku 273. stavku 1. ovog Zakona.

Članak 234. (NN 80/11, 145/13)

\(1\) Okrivljenik nakon primitka rješenja o provođenju istrage može
državnom odvjetniku predložiti provođenje dokaznih radnji. Ako državni
odvjetnik prihvati prijedlog okrivljenika, provest će odgovarajuću
dokaznu radnju. Prijedlog za provođenje dokazne radnje ne može se
podnijeti nakon što je okrivljenik primio obavijest da je istraga
završena (članak 228. stavak 2.).

\(2\) Ako državni odvjetnik ne prihvati prijedlog okrivljenika dostavlja
ga u roku od osam dana sucu istrage i o tome pisano obavještava
okrivljenika. Ako sudac istrage prihvati prijedlog za provođenje dokazne
radnje, naložit će njezino provođenje državnom odvjetniku, a ako
prijedlog ne prihvati, obavijestit će o tome okrivljenika.

\(3\) O mjestu i vremenu provođenja dokazne radnje iz stavka 1. i 2.
ovog članka, prije njezina provođenja, obavještava se okrivljenik i
branitelj koji je predložio provođenje radnje. Ako je okrivljenik lišen
slobode, a želi prisustvovati ročištu, na ročište će biti doveden, osim
ako je raspravno nesposoban ili zbog teško narušenog zdravstvenog stanja
nije u mogućnosti sudjelovati na ročištu. Ako okrivljenik na to
pristane, a za to postoje tehnički uvjeti, omogućit će mu se
sudjelovanje na ročištu putem zatvorenog tehničkog uređaja za vezu na
daljinu (audio-video uređaj).

\(4\) Obavijest o provođenju dokazne radnje iz stavka 1. i 2. ovog
članka okrivljeniku i branitelju se u primjerenom roku može priopćiti
putem uređaja za telekomunikacije, o čemu se sastavlja službena
zabilješka.

\(5\) Ako se provodi dokazna radnja ispitivanja svjedoka ili vještaka
sukladno stavcima 1. i 2. ovog članka, nakon nesmetanog iskazivanja,
pitanja prvi postavlja državni odvjetnik, a zatim okrivljenik i
branitelj. Državni odvjetnik će zabraniti postavljanje pitanja iz članka
420. stavka 3. ovog Zakona i unijeti u zapisnik pitanje i svoju odluku.

##### 2. Dokazno ročište

Članak 235.

\(1\) Dokazno ročište provodi sudac istrage na prijedlog državnog
odvjetnika, oštećenika kao tužitelja ili okrivljenika.

\(2\) Na dokaznom ročištu mogu se provesti dokazne radnje iz članka 236.
ovog Zakona.

Članak 236. (NN 143/12, 145/13, 36/24)

\(1\) Dokazno ročište će se provesti ako:

1\) je potrebno ispitati svjedoka iz članka 292. i 293. ovog Zakona,

2\) je potrebno ispitati svjedoka iz članka 285. stavka 1. točke 1. do
3. ovog Zakona,

3\) svjedok neće moći biti ispitan na raspravi,

4\) je svjedok izložen utjecaju koji dovodi u pitanje istinitost iskaza,

5\) se drugi dokaz neće moći kasnije izvesti.

\(2\) Dokazno ročište se može provesti ako je potrebno radi donošenja
odluke u slučajevima propisanim ovim Zakonom.

\(3\) Dokazno ročište se neće provesti ako:

1\) djelo koje se stavlja na teret okrivljeniku nije kazneno djelo za
koje se progoni po službenoj dužnosti,

2\) postoje okolnosti koje isključuju krivnju okrivljenika, osim ako je
počinio protupravno djelo u stanju neubrojivosti,

3\) je nastupila zastara kaznenog progona ili je djelo obuhvaćeno
amnestijom ili pomilovanjem ili ako postoje druge okolnosti koje
isključuju kazneni progon.

Članak 237. (NN 145/13)

\(1\) Sudac istrage, ako prihvati prijedlog za održavanje dokaznog
ročišta, u roku od četrdeset i osam sati nalogom:

1\) određuje vrijeme i mjesto održavanja dokaznog ročišta;

2\) poziva državnog odvjetnika, okrivljenika i njegova branitelja, te
oštećenika i druge osobe, osim ako drukčije nije propisano u ovom
Zakonu;

3\) određuje pribavljanje predmeta i osiguranje provođenja radnji.

\(2\) Ako ne prihvati prijedlog o provođenju dokaznog ročišta, sudac
istrage će u roku od četrdeset i osam sati, rješenjem odbiti prijedlog.
Protiv tog rješenja predlagatelj ima pravo žalbe u roku od dvadeset
četiri sata. O žalbi odlučuje vijeće u roku od četrdeset i osam sati.

\(3\) Ako se na dokaznom ročištu ispituje svjedok iz članka 294. ovog
Zakona, sudac istrage će provesti ispitivanje prema članku 297. ovog
Zakona.

\(4\) Ako bi javno objavljivanje podataka štetilo probicima postupka,
sudac istrage može odrediti tajnost dokaznog ročišta iz razloga
navedenih u članku 388. ovog Zakona. Sudac istrage će, ako dokazno
ročište odredi tajnim, postupiti sukladno članku 213. stavku 3. i članku
231. stavku 2. ovog Zakona.

Članak 238. (NN 76/09)

\(1\) Državni odvjetnik mora prisustvovati dokaznom ročištu ako je on
predložio to ročište.

\(2\) Dokaznom ročištu, mogu prisustvovati okrivljenik, oštećenik kao
tužitelj, branitelj i oštećenik, osim ako za radnju koja se provodi,
nije drukčije propisano. Osobe koje su prisutne dokaznom ročištu mogu u
svezi sa zapisnikom staviti primjedbe koje će se zabilježiti u nastavku
završenog zapisnika.

\(3\) Dokazno ročište ne može se provesti bez branitelja ako je obrana
obvezna.

\(4\) Osobe koje sudjeluju na dokaznom ročištu mogu predložiti sucu
istrage da radi razjašnjenja stvari postavi određena pitanja svjedoku
ili vještaku. Uz dopuštenje suca istrage mogu postavljati pitanja i
neposredno.

\(5\) Ako je na dokaznom ročištu prisutan okrivljenik, sudac istrage
mora pri otvaranju dokaznog ročišta provjeriti je li primio pisanu pouku
o pravima (članak 239. stavak 1.). Ako okrivljenik nije primio tu pouku,
sudac istrage će postupiti prema članku 239. stavku 3. ovog Zakona, a
ako je kazneni progon preuzeo oštećenik kao tužitelj, uručit će tu pouku
okrivljenik.

\(6\) Sudac istrage može tijekom dokaznog ročišta postupiti prema članku
222. stavku 3. ovog Zakona.

##### 3. Pouka o pravima

Članak 239. (NN 76/09, 80/11, 56/13, 145/13, 36/24)

\(1\) Pouka o pravima okrivljenika mora sadržavati obavijest o tome:

1\) zašto se okrivljuje i okolnosti iz kojih proizlazi osnovana sumnja
protiv njega, ako prethodno nije primio rješenje o provođenju istrage,

2\) da nije dužan iznijeti svoju obranu niti odgovarati na pitanja, da
ima pravo sam sebe ne izložiti kaznenom progonu te da se korištenje tih
prava ne smije upotrijebiti protiv njega te se ne smije smatrati dokazom
da je počinio kazneno djelo koje mu se stavlja na teret,

3\) da u skladu s odredbom članka 184. stavka 4. i 5. ovog Zakona ima
pravo uvida u spis,

4\) da ima pravo služiti se svojim jezikom, odnosno jezikom koji govori
i razumije te pravo na tumača u skladu s odredbom članka 8. ovog Zakona,

5\) da ima pravo uzeti branitelja po vlastitom izboru ili da će mu se
kad to predviđa ovaj Zakon, postaviti branitelj po službenoj dužnosti
ili na teret proračunskih sredstava ako prema svom imovinskom stanju ne
može podmiriti troškove obrane.

\(2\) Pouka o pravima se mora dostaviti okrivljeniku uz:

1\) nalog o pretrazi,

2\) poziv za prvo ispitivanje,

3\) rješenje o provođenju istrage,

4\) poziv za dokazno ročište,

5\) obavijest iz članka 213. stavka 2. ovog Zakona,

6\) rješenje o istražnom zatvoru,

7\) nalog o prepoznavanju,

8\) nalog o vještačenju prema osobi okrivljenika.

\(3\) Kad je to propisano ovim Zakonom, tijelo koje provodi radnju po
službenoj dužnosti provjerava je li okrivljenik primio pouku o pravima
prije otpočinjanja radnje i ako ustanovi da pouka o pravima nije
uručena, zastat će s postupanjem, najprije naložiti uručenje pouke, a
tek nakon toga nastaviti s postupkom.

\(4\) Ako državni odvjetnik ili tijelo koje provodi radnju ustanovi da
je pouku o pravima okrivljenik ranije primio utvrdit će to službenom
zabilješkom u spisu i neće ponovno dostavljati pouku.

##### 4. Zaštita postupovnih prava obrane

Članak 239.a (NN 145/13)

\(1\) Nakon dostave rješenja o provođenju istrage okrivljenik koji
smatra da mu je protivno zakonu uskraćeno ili povrijeđeno određeno
pravo, može podnijeti pisani prigovor državnom odvjetniku. Prigovor se
ne može podnijeti iz razloga zbog kojih se može podnijeti žalba protiv
rješenja o provođenju istrage.

\(2\) Nakon dostave obavijesti iz članka 213. stavka 2. ovog Zakona
okrivljenik može podnijeti pisani prigovor državnom odvjetniku iz
razloga navedenih u stavku 1. ovog članka te ako smatra da nisu
ispunjene zakonske pretpostavke za provođenje istraživanja.

\(3\) Prigovor sadrži oznaku predmeta, odluke ili radnje na koju se
odnosi, razloge prigovora i prijedlog načina ostvarivanja uskraćenog
prava.

\(4\) Državni odvjetnik će odmah, a najkasnije u roku od osam dana od
dana primitka prigovora donijeti odluku. Ako državni odvjetnik ne
prihvati prigovor u tom roku, dostavit će ga sucu istrage koji će odmah,
a najkasnije u roku od osam dana od primitka odlučiti o prigovoru.

\(5\) Ako sudac istrage prihvati prigovor iz stavka 1. ovog članka, a
moguće je ostvarenje određenog prava ili provođenje odnosno ponavljanje
radnje, naložit će državnom odvjetniku ostvarenje tog prava ili
provođenje odnosno ponavljanje radnje u određenom roku.

\(6\) Ako sudac istrage istrage prihvati prigovor iz stavka 2. ovog
članka i utvrdi da nisu ispunjene zakonske pretpostavke za provođenje
istraživanja, to će utvrditi u rješenju i spis vratiti državnom
odvjetniku na daljnje postupanje. Protiv tog rješenja državni odvjetnik
ima pravo žalbe. Ako sudac istrage prihvati prigovor iz stavka 2. ovog
članka i utvrdi povredu ili uskratu određenog prava čije je ostvarenje
ili provođenje odnosno ponavljanje radnje moguće, naložit će državnom
odvjetniku ostvarenje tog prava ili provođenje odnosno ponavljanje
radnje u određenom roku.

#### Glava XVIII. DOKAZNE RADNJE

##### 1. Pretraga

a\) Zajedničke odredbe

Članak 240.

\(1\) Pretraga je istraživanje predmeta pretrage uporabom osjetila i
njihovih pomagala, pod uvjetima i na način propisan ovim Zakonom i
drugim propisima.

\(2\) Pretraga doma i drugih prostora, sredstva prijevoza i druge
pokretne stvari te osobe poduzima se radi pronalaženja počinitelja
kaznenog djela, predmeta ili tragova važnih za kazneni postupak, kad je
vjerojatno da se oni nalaze u određenom prostoru, kod određene osobe ili
na njezinom tijelu.

\(3\) Propisi o pretrazi ne odnose se na prirodne, javne te napuštene
prostore.

Članak 241.

\(1\) Pretraga osobe mora se provoditi na način kojim se čuva
dostojanstvo osobe koja se pretražuje.

\(2\) Pretraga doma i drugih prostora se mora provoditi tako da se što
manje remeti kućni red i uznemiruju građani.

\(3\) Ako se svrha pretrage doma, drugih prostora i pokretne stvari ne
može postići na drugi način, tijelo koje provodi pretragu može rastaviti
predmet pretrage prema potrebi i uz pomoć stručne osobe. Pri
rastavljanju predmeta pretrage izbjegavat će se nepotrebna oštećenja.

Članak 242.

\(1\) Ako drukčije nije propisano ovim Zakonom, pretragu na zahtjev
državnog odvjetnika, sudac istrage određuje pisanim obrazloženim
nalogom. Nalog o pretrazi mora sadržavati:

1\) oznaku predmeta pretrage (osobe, doma, drugih prostora ili pokretnih
stvari),

2\) svrhu pretrage,

3\) tijelo koje će provesti pretragu.

\(2\) O zahtjevu za pretragu sudac istrage odlučuje odmah, a najkasnije
u roku od četiri sata, od primitka zahtjeva. Ako ne prihvati zahtjev,
sudac istrage donosi rješenje. Protiv rješenja suca istrage državni
odvjetnik ima pravo žalbe u roku od osam sati. Vijeće donosi odluku o
žalbi u roku od dvanaest sati.

\(3\) Nalog suca istrage iz stavka 1. ovog članka, o pretrazi, izvršava
se u roku od tri dana od dana izdavanja. Nakon proteka tog roka,
pretraga se više ne može izvršiti na temelju tog naloga. Nalog se bez
odgode vraća sucu istrage koji ga poništava bilješkom na nalogu.

\(4\) Pretragu provode državni odvjetnik, istražitelj ili policija.

\(5\) Kad istragu provodi sudac istrage, odredit će u nalogu o pretrazi
istražitelja koji će provesti pretragu. Istražitelj je dužan provesti
pretragu prema nalogu i odmah dostaviti sucu istrage zapisnik i predmete
koje je privremeno oduzeo.

Članak 243.

\(1\) Nalog o pretrazi, osim ako nije drukčije propisano ovim Zakonom,
predaje se prije početka pretrage osobi kod koje će se pretraga obaviti
ili koju će se pretražiti, odnosno koja raspolaže predmetom pretrage.

\(2\) Prije početka pretrage pozvat će se osoba iz stavka 1. ovog
članka, da dobrovoljno izruči osobu, odnosno predmete koji se traže.

Članak 244. (NN 76/09, 143/12)

Pretrazi se može iznimno pristupiti i bez prethodne predaje naloga
(članak 243. stavak 1.) i pouke o pravima (članak 239. stavak 1.),
odnosno poziva za predaju osobe ili stvari (članak 243. stavak 2.) ako:

1\) se pretpostavlja oružani otpor;

2\) je nužno da se kod sumnje na kaznena djela koja je počinila grupa
ili zločinačka organizacija, odnosno zločinačko udruženje ili koja su
počinjena u sastavu zločinačkog udruženja ili čiji su počinitelji
povezani s inozemstvom, pretraga obavi iznenada;

3\) se pretraga ima obaviti u javnim prostorijama;

4\) postoji sumnja da bi prethodno davanje upozorenja omogućilo
sakrivanje, uništenje ili oštećenje predmeta ili tragova koji se trebaju
oduzeti;

5\) postoji sumnja da bi prethodno davanje upozorenja ugrozilo sigurnost
osobe koja poduzima pretragu;

6\) je vlasnik ili posjednik doma ili pokretne stvari nedostupan.

Članak 245. (NN 76/09, 143/12, 145/13)

\(1\) Iznimno, ako pretragu treba poduzeti odmah jer bi odgađanje
ugrozilo postizanje ciljeva pretrage, državni odvjetnik može sam
naložiti pretragu osobe i sredstva prijevoza pisanim obrazloženim
nalogom ako se radi o sumnji da su počinjena sljedeća kaznena djela iz
Kaznenog zakona: protiv čovječnosti i ljudskog dostojanstva (Glava IX.)
za koje je propisana kazna zatvora teža od pet godina, ubojstva (članak
110.), teškog ubojstva (članak 111.), otmice (članak 137. stavak 2. i
3.), protupravnog oduzimanja slobode (članak 136. stavak 3. i 4.),
neovlaštene proizvodnje i prometa drogama (članak 190. stavak 2., 3., 4.
i 5.), neovlaštene proizvodnje i prometa tvarima zabranjenim u sportu
(članak 191.a stavak 2., 3. i 4.), pranja novca (članak 265.),
krivotvorenja novca (članak 274.), primanja mita (članak 293.), davanja
mita (članak 294.), primanja mita u gospodarskom poslovanju (članak
252.), davanja mita u gospodarskom poslovanju (članak 253.), davanja
mita za trgovanje utjecajem (članak 296.), primanja i davanja mita u
postupku stečaja (članak 251.), zločinačkog udruženja (članak 328.),
počinjenja kaznenog djela u sastavu zločinačkog udruženja (članak 329.),
odavanja tajnih podataka (članak 347. stavak 1. i 4.), špijunaže (članak
348. stavak 3., 4. i 5.), ubojstva osobe pod međunarodnom zaštitom
(članak 352.), otmice osobe pod međunarodnom zaštitom (članak 353.), kao
i kaznena djela koje je počinilo zločinačko udruženje, odnosno kaznena
djela počinjena u sastavu zločinačkog udruženja u stjecaju.

\(2\) Pretraga iz stavka 1. ovog članka, provest će se prema članku 244.
ovog Zakona.

\(3\) Nalog o pretrazi iz stavka 1. ovog članka, zajedno sa zapisnicima
o izvršenoj pretrazi državni odvjetnik mora odmah, a najkasnije u roku
od osam sati od okončanja pretrage, dostaviti sucu istrage.

\(4\) Sudac istrage odlučuje rješenjem, o zakonitosti naloga državnog
odvjetnika o pretrazi i provedene pretrage, u roku od osam sati od
primitka zapisnika. Protiv rješenja suca istrage kojim odbija ovjeriti
nalog o pretrazi ili zapisnik o provedenoj pretrazi, državni odvjetnik
ima pravo žalbe u roku od dvadeset četiri sata. O žalbi odlučuje vijeće
u roku od četrdeset i osam sati.

Članak 246. (NN 145/13)

\(1\) Pretragu može odmah, a najkasnije osam sati nakon što je kazneno
djelo otkriveno, provesti bez naloga državni odvjetnik, istražitelj ili
policija kad provodi očevid mjesta počinjenja kaznenog djela za koje se
progoni po službenoj dužnosti, ako je to prijeko potrebno radi
otklanjanja opasnosti po život i zdravlje ljudi ili imovinu većeg opsega
ili radi osiguranja tragova i dokaza koji su u neposrednoj vezi s
kaznenim djelom zbog kojeg se obavlja očevid, osim ako se radi o
pretrazi doma ili prostora iz članka 256. ovog Zakona.

\(2\) Policija može provesti pretragu doma ili drugih prostora bez
naloga:

1\) kad je prema posebnom zakonu ovlaštena ući u tuđi dom ili drugi
prostor, a postoje uvjeti iz članka 240. stavka 2. ovog Zakona,

2\) ako je to prijeko potrebno radi izvršenja naloga o uhićenju ili radi
uhićenja počinitelja kaznenog djela (članak 107. točka 2.) za koje je
propisana kazna zatvora najmanje tri godine.

\(3\) U slučaju pretrage iz stavka 2. ovog članka, ako se pretraga
provodi u domu ili drugim prostorima počinitelja kaznenog djela,
pretraga se može poduzeti i radi pronalaženja ili osiguranja dokaza. Ta
se pretraga može poduzeti samo u prisutnosti najmanje dva svjedoka.

\(4\) Policija može bez naloga o pretrazi provesti pretragu osobe pri
izvršenju naloga o dovođenju ili pri uhićenju ako postoji vjerojatnost
da ta osoba posjeduje oružje ili oruđe za napad ili ako postoji
vjerojatnost da će odbaciti, sakriti ili uništiti predmete ili tragove
koje treba od nje oduzeti kao dokaz postupku.

\(5\) Kad policija provede pretragu bez naloga, dužna je zapisnik o
pretrazi i izvješće odmah predati nadležnom državnom odvjetniku.

Članak 247. (NN 145/13)

\(1\) Pretraga se provodi danju, od šest do dvadeset jedan sat.

\(2\) Pretraga se može provesti noću samo ako postoji opasnost od
odgode, ako:

1\) je danju započeta, a nije dovršena,

2\) se radi o pretrazi prema članku 245. stavku 1. i članku 246. ovog
Zakona.

\(3\) Pretraga se može provesti noću ako osoba kod koje se pretraga
provodi ili koja se pretražuje, to sama zatraži što se odmah upisuje u
zapisnik o pretrazi uz potpis te osobe.

\(4\) Sudac istrage može na pisani obrazloženi zahtjev državnog
odvjetnika odobriti pretragu izvan vremena iz stavka 1. ovog članka i
kad postoji vjerojatnost da će:

1\) se traženi predmeti ili tragovi uništiti ili sakriti,

2\) se tražena osoba sakriti ili pobjeći,

3\) tražena osoba počiniti kazneno djelo,

4\) biti ugrožena sigurnost osoba, ako se pretraga ne provede izvan
vremena iz stavka 1. ovog članka.

Članak 248.

\(1\) O svakoj pretrazi sastavit će se zapisnik, koji potpisuju osoba
kod koje se obavlja pretraga ili osoba koju se pretražuje te osobe čija
je prisutnost obvezna. Primjerak zapisnika izdaje se osobi kod koje je
obavljena pretraga odnosno osobi koja je pretražena.

\(2\) U pretrazi oduzet će se privremeno samo oni predmeti i isprave
koji su u vezi sa svrhom pretrage kao i predmeti označeni u članku 249.
stavku 1. i 2. ovog Zakona.

\(3\) U zapisnik će se točno opisati predmeti i isprave koji se
oduzimaju, a to će se upisati u potvrdu čiji se primjerak odmah izdaje
osobi od koje su predmeti, odnosno isprave oduzete.

Članak 249.

\(1\) Ako se pri pretrazi nađu predmeti koji nisu povezani s kaznenim
djelom zbog kojeg je donesen nalog o pretrazi, ali koji upućuju na drugo
kazneno djelo za koje se progoni po službenoj dužnosti, ti će se
predmeti opisati u zapisniku i privremeno oduzeti, a o njihovu
oduzimanju izdat će se odmah potvrda. O tome će se odmah izvijestiti
državni odvjetnik.

\(2\) Predmeti će se odmah vratiti ako državni odvjetnik ustanovi da
nema osnove za pokretanje kaznenog postupka, a ne postoji kakva druga
zakonska osnova po kojoj bi se ti predmeti imali oduzeti, o čemu se
sastavlja zapisnik. Predmeti upotrijebljeni kod pretrage računala i
sličnih uređaja vratit će se nakon pretrage njihovim korisnicima, ako
nisu potrebni za daljnje vođenje kaznenog postupka.

\(3\) Osobni podaci pribavljeni pretragom mogu se koristiti samo u svrhe
kaznenog postupka i izbrisat će se bez odgode kad ta svrha prestane.

Članak 250. (NN 145/13)

Zapisnik o pretrazi i dokaz pribavljen pretragom ne mogu se upotrijebiti
kao dokaz u postupku ako:

1\) je pretraga, suprotno ovom Zakonu, obavljena bez pisanog naloga,

2\) je pretraga bez naloga poduzeta suprotno odredbama članka 246.
stavka 1. do 3. ovog Zakona,

3\) državni odvjetnik nije u roku iz članka 245. stavka 3. ovog Zakona
predao sucu istrage nalog i zapisnik o poduzetoj pretrazi,

4\) je odbijen zahtjev za ovjeru pisanog naloga državnog odvjetnika o
pretrazi ili zapisnika o provedenoj pretrazi (članak 245. stavak 4.),

5\) u zapisnik nisu unesene okolnosti zbog kojih je pretragu osobe
obavila osoba drugog spola (članak 251. stavak 2.),

6\) je pretraga provedena protivno odredbama članka 251. stavka 3. i 4.
ovog Zakona,

7\) je pretraga provedena bez osobe koja mora prisustvovati pretrazi
(članak 254. stavak 2.),

8\) je pretraga provedena suprotno uvjetima za zakonitost pretrage
propisanim u posebnom zakonu (članak 256.).

b\) Pretraga osobe

Članak 251. (NN 145/13)

\(1\) Pretraga osobe obuhvaća pretraživanje odjeće, obuće, površine
tijela, pokretnih stvari koje osoba nosi ili su u njezinu posjedu,
sredstva prijevoza kojim se koristi u vrijeme pretrage te prostora u
kojem je osoba zatečena u vrijeme provođenja pretrage, osim doma.

\(2\) Pretragu osobe provodi osoba istoga spola, osim ako to s obzirom
na okolnosti provođenja pretrage nikako nije moguće. Okolnosti zbog
kojih je pretragu provela osoba drugog spola unose se u zapisnik o
pretrazi.

\(3\) Pri pretrazi osobe ne smije se ulaziti u tijelo osobe koja se
pretražuje, niti se od tijela smiju odvajati nadomjesci dijelova tijela
ili pomagala tjelesnih organa pričvršćena uz tijelo (proteze i slično).

\(4\) Ako pri pretrazi treba ući u tjelesne šupljine, odvojiti od tijela
nadomjeske tjelesnih organa ili ako se pojavi sumnja da pretraga izravno
ozbiljno ugrožava zdravlje osobe koja se pretražuje, tijelo koje provodi
pretragu zastat će s njezinim provođenjem i u roku od tri sata postupiti
prema članku 326. stavku 3. i 4. ovog Zakona. Ako se u navedenom roku ne
može nastaviti pretragu, izvijestit će se o tome državnog odvjetnika i
obustaviti pretraga.

c\) Pretraga doma i drugih prostora

Članak 252.

\(1\) Pri pretrazi doma pretražuje se jedna ili više prostorno povezanih
prostorija koje osoba koristi kao svoj dom, te prostori koje su s domom
povezani prostorno i istom svrhom korištenja.

\(2\) Pretraga drugih prostora odnosi se na prostore različite od doma
koji su označeni u nalogu za pretragu, u kojima se ne može provesti
pretraga bez naloga (članak 246. stavak 2. točka 1. i 2.).

\(3\) Pretraga doma i drugih prostora obuhvaća i pretragu pokretnih
stvari i svih osoba zatečenih u domu i drugim prostorima, kad je to
navedeno u nalogu o pretrazi ili kad u odnosu na zatečene osobe postoje
uvjeti za pretragu bez naloga.

Članak 253.

\(1\) Prije pretrage doma, osoba na koju se odnosi nalog o pretrazi
poučit će se da ima pravo izvijestiti branitelja koji može biti prisutan
pretrazi.

\(2\) Tijelo koje provodi pretragu omogućit će toj osobi da uzme
branitelja po vlastitom izboru i u tu svrhu zastati s pretragom do
dolaska branitelja, a najkasnije do tri sata od kad je osoba izjavila da
želi uzeti branitelja. Ako je iz okolnosti vidljivo da izabrani
branitelj u tom roku ne može doći, tijelo koje provodi pretragu će
omogućiti osobi da uzme branitelja s liste dežurnih odvjetnika koju za
područje županije sastavlja Hrvatska odvjetnička komora i dostavlja
državnom odvjetniku i nadležnim policijskim upravama uz izvješće sucu
istrage. Vrijeme zastajanja s pretragom doma ne računa se u zakonski rok
dovođenja iz članka 109. stavka 2. ovog Zakona. Tijelo koje provodi
pretragu će u zapisniku o pretrazi naznačiti vrijeme zastajanja.

\(3\) Ako osoba ne uzme branitelja ili pozvani branitelj u tom roku ne
dođe, tijelo može provesti pretragu doma.

Članak 254.

\(1\) Pretrazi doma ili drugih prostora može biti prisutna osoba koja je
u posjedu prostora ili boravi u njemu ili osoba koju te osobe ovlaste da
prisustvuje pretrazi.

\(2\) Pretrazi doma ili drugih prostora moraju biti prisutna najmanje
dva punoljetna građanina kao svjedoci.

\(3\) Svjedoci će se prije početka pretrage upozoriti da paze kako se
pretraga obavlja te da imaju pravo prije potpisivanja zapisnika o
pretrazi staviti svoje primjedbe ako smatraju da pretraga nije provedena
na način propisan u ovom Zakonu ili da sadržaj zapisnika nije točan.

\(4\) Kad se pretraga obavlja u prostoru državnog tijela, pozvat će se
njihov predstavnik koji može biti prisutan pretrazi.

\(5\) Kad se pretraga obavlja u prostoru druge pravne osobe, pozvat će
se njihov predstavnik koji može biti prisutan pretrazi.

Članak 255.

Ako se pretraga mora poduzeti u prostoru vojnog objekta, nalog o
pretrazi se predaje vojnoj vlasti koje će odrediti vojnu osobu radi
prisustva pretrazi. Pretragu u vojnom objektu u pravilu provodi vojna
policija ili u njoj sudjeluje.

Članak 256.

Posebnim zakonom mogu se propisati posebni uvjeti poduzimanja pretrage u
određenom prostoru.

d) Pretraga pokretne stvari i bankovnog sefa

Članak 257. (NN 76/09)

\(1\) Pretraga pokretnih stvari obuhvaća i pretragu računala i s njim
povezanih uređaja, drugih uređaja koji služe prikupljanju, pohranjivanju
i prijenosu podataka, telefonskim, računalnim i drugim komunikacijama i
nositelja podataka. Na zahtjev tijela koje poduzima pretragu, osoba koja
se koristi računalom ili ima pristup računalu ili drugom uređaju ili
nositelju podataka, te davatelj telekomunikacijskih usluga, dužni su
omogućiti pristup računalu, uređaju ili nositelju podataka, te dati
potrebne obavijesti za nesmetanu uporabu i ostvarenje ciljeva pretrage.

\(2\) Po nalogu tijela koje poduzima pretragu, osoba koja se koristi
računalom ili ima pristup računalu i drugim uređajima iz stavka 1. ovog
članka, te davatelj telekomunikacijskih usluga, dužni su odmah poduzeti
mjere kojima se sprječava uništenje ili mijenjanje podataka. Tijelo koje
poduzima pretragu, može provedbu tih mjera naložiti stručnom pomoćniku.

\(3\) Osobu koja koristi računalo ili ima pristup računalu ili drugom
uređaju ili nositelju podataka, te davatelj telekomunikacijskih usluga,
a koji ne postupe prema stavku 1. i 2. ovog članka, premda za to ne
postoje opravdani razlozi, sudac istrage može na prijedlog državnog
odvjetnika kazniti prema odredbi članka 259. stavka 1. ovog Zakona.
Odredba o kažnjavanju ne odnosi se na okrivljenika.

Članak 258.

Ako se pretraga mora poduzeti na brodu ili zrakoplovu, nalog o pretrazi
će se dostaviti zapovjedniku broda ili zrakoplova koji će biti prisutan
pretrazi.

Članak 259. (NN 76/09, 72/25)

\(1\) Kod pretrage prijevoznog sredstva, opasne, otrovne, lako upaljive
i slične stvari ili sredstva, osoba koja upravlja ili raspolaže takvom
stvari dužna je na zahtjev tijela koje provodi pretragu poduzeti mjere
neophodne za sigurno i neometano provođenje pretrage. Za neizvršavanje
zahtjeva sudac istrage će na obrazloženi prijedlog državnog odvjetnika
tu osobu kazniti novčanom kaznom u iznosu do 6630,00 eura, a ako i nakon
toga ne postupi po zahtjevu može se kazniti zatvorom do izvršenja
zahtjeva, a najdulje mjesec dana. Žalba protiv rješenja o novčanoj kazni
i zatvoru ne zadržava izvršenje rješenja. Tijelo koje provodi pretragu
prije poduzimanja pretrage upozoriti će osobe iz stavka 1. ovog članka,
na posljedice koje proizlaze iz odbijanja postupanja po zahtjevu.
Okrivljenik se ne može kazniti.

\(2\) Tijelo koje provodi pretragu iz stavka 1. ovog članka, može radi
poduzimanja mjera neophodnih za neometano provođenje pretrage imenovati
stručnu osobu.

Članak 260. (NN 76/09, 80/11)

\(1\) Ako je vjerojatno da su u bankovnom sefu predmeti ostvareni
kaznenim djelom ili namijenjeni počinjenju kaznenog djela za koje je
propisana kazna zatvora najmanje tri godine, a ti su predmeti važni za
kazneni postupak ili prema zakonu podliježu prisilnom oduzimanju,
državni odvjetnik će podnijeti pisani obrazloženi zahtjev da sud naloži
banci omogućavanje pristupa sefu te izdavanje naloga za pretragu (članak
242. stavak 1.). Ako sud zahtjev državnog odvjetnika ocijeni osnovanim,
rješenjem će zabraniti raspolaganje predmetima u sefu i odrediti rok u
kojem banka mora po njemu postupiti, te izdati nalog za pretragu. Na
odgovarajući način se primjenjuju odredbe članka 242. i 243. ovog
Zakona. Prije potvrđivanja optužnice rješenje o zahtjevu državnog
odvjetnika donosi sudac istrage, a nakon potvrđivanja optužnice, sud
pred kojim se ima održati rasprava. Ako sud prijedlog državnog
odvjetnika ocijeni neosnovanim, donosi rješenje kojim odbija zahtjev.
Protiv rješenja suca istrage državni odvjetnik ima pravo žalbe u roku od
osam sati. Vijeće donosi odluku o žalbi u roku od dvanaest sati.

\(2\) Osobu koja bez opravdanog razloga ne postupi prema rješenju iz
stavka 1. ovog članka, sudac istrage će kazniti prema članku 259.
stavku 1. ovog članka.

##### 2. Privremeno oduzimanje predmeta

Članak 261.

\(1\) Predmeti koji se imaju oduzeti prema kaznenom zakonu, ili koji
mogu poslužiti pri utvrđivanju činjenica u postupku, privremeno će se
oduzeti i osigurati njihovo čuvanje.

\(2\) Tko drži takve predmete, dužan ih je predati na zahtjev državnog
odvjetnika, istražitelja ili policije. Državni odvjetnik, istražitelj
ili policija će držatelja predmeta upozoriti na posljedice koje
proizlaze iz odbijanja postupanja po zahtjevu.

\(3\) Osobu koja ne postupi prema zahtjevu za predaju, premda za to ne
postoje opravdani razlozi, sudac istrage može na obrazloženi prijedlog
državnog odvjetnika kazniti prema članku 259. stavku 1. ovog Zakona.

\(4\) Mjere iz stavka 2. ovog članka, ne mogu se primijeniti prema
okrivljeniku niti osobama koje su oslobođene dužnosti svjedočenja
(članak 285.).

Članak 262. (NN 76/09, 143/12, 140/13)

\(1\) Privremenom oduzimanju ne podliježu:

1\) spisi i druge isprave državnih tijela čije bi objavljivanje
povrijedilo obvezu tajnosti dok nadležno tijelo ne odluči drukčije,

2\) pisana priopćenja okrivljenika branitelju, osim ako okrivljenik ne
zahtijeva drukčije,

3\) snimke i privatni dnevnik pronađeni kod osoba iz članka 285.
stavka 1. točke 1. do 3. ovog Zakona, koje su te osobe snimile ili
napisale, a sadrže snimke ili zapise o činjenicama o kojima su te osobe
oslobođene dužnosti svjedočenja,

4\) zapisi, izvodi iz registara i slične isprave koje se nalaze kod
osoba iz članka 285. stavka 1. točka 4. ovog Zakona, sastavljeni o
činjenicama koje su u obavljanju svoga zanimanja te osobe saznale od
okrivljenika,

5\) zapisi o činjenicama koje su sastavili novinari i urednici u
sredstvima javnog priopćavanja o izvorima obavijesti i podataka za koje
su saznali u obavljanju svoga zanimanja i koji su uporabljeni prilikom
uređivanja sredstava javnog priopćavanja, a koji se nalaze u njihovom
posjedu ili u uredništvu u kojem su zaposleni.

\(2\) Zabrana privremenog oduzimanja predmeta, isprava i tehničkih
snimki iz stavka 1. točke 2. do 5. ovog članka, ne primjenjuje se:

1\) u pogledu branitelja ili osobe oslobođene obveze svjedočenja prema
članku 285. stavku 1. ovog Zakona ako postoji vjerojatnost da su
okrivljeniku pomogli u počinjenju kaznenog djela, pružili mu pomoć nakon
počinjenja kaznenog djela ili postupali kao prikrivatelji,

2\) u pogledu novinara i urednika u sredstvima javnog priopćavanja ako
postoji vjerojatnost da su okrivljeniku pomogli u počinjenju kaznenog
djela, pružili mu pomoć nakon počinjenja kaznenog djela ili postupali
kao prikrivatelji kaznenog djela, te za kaznena djela iz članka 305. i
305.a Kaznenog zakona (»Narodne novine«, br. 110/97., 27/98., 50/00.,
129/00., 51/01., 111/03., 190/03., 105/04., 84/05., 71/06., 110/07.,
152/08., 57/11. i 77/11.) odnosno za kaznena djela iz članka 307. i 308.
Kaznenog zakona,

3\) ako se radi o predmetima koji se imaju oduzeti prema zakonu.

\(3\) O vjerojatnosti pružanja pomoći u kaznenom djelu iz stavka 2. ovog
članka, na zahtjev državnog odvjetnika, do podizanja optužnice odlučuje
rješenjem sudac istrage. Sudac istrage donosi rješenje u roku od 24 sata
nakon podnošenja zahtjeva državnog odvjetnika. O žalbi protiv rješenja
suca istrage odlučuje vijeće. Nakon podizanja optužnice odlučuje sud
pred kojim se vodi postupak. Žalba protiv odluke optužnog vijeća i
raspravnog suda nije dopuštena.

\(4\) Zabrana privremenog oduzimanja predmeta, isprava i snimki iz
stavka 1. točke 2. do 5. ovog članka, ne primjenjuje se u predmetima
kaznenih djela kaznenopravne zaštite djece.

\(5\) Državni odvjetnik, istražitelj ili policija, mogu oduzeti predmete
prema stavku 1., 2. i 3. ovog članka i kad provode izvide kaznenih djela
ili kad istražitelj ili policija izvršavaju nalog suda.

\(6\) Pri oduzimanju predmeta u zapisniku će se naznačiti gdje je
pronađen i opisat će se, a po potrebi i na drugi način osigurati
utvrđivanje njegove istovjetnosti. Za privremeno oduzeti predmet izdat
će se potvrda.

\(7\) Predmet oduzet suprotno odredbama stavka 1. ovog članka, ne može
se upotrijebiti kao dokaz u postupku.

Članak 263. (NN 143/12, 145/13)

\(1\) Odredbe članka 261. ovog Zakona odnose se i na podatke pohranjene
u računalima i s njim povezanim uređajima, te uređajima koji služe
prikupljanju i prijenosu podataka, nositelje podataka i na pretplatničke
informacije kojima raspolaže davatelj usluga, osim kad je prema članku
262. ovog Zakona, privremeno oduzimanje predmeta zabranjeno.

\(2\) Podaci iz stavka 1. ovog članka, na pisani zahtjev državnog
odvjetnika se moraju predati državnom odvjetniku u cjelovitom, izvornom,
čitljivom i razumljivom obliku. Državni odvjetnik u zahtjevu određuje
rok u kojemu se imaju predati podaci. U slučaju odbijanja predaje, može
se postupiti prema članku 259. stavku 1. ovog Zakona.

\(3\) Podatke iz stavka 1. ovog članka, snimit će u realnom vremenu
tijelo koje provodi radnju. Pri pribavljanju, snimanju, zaštiti i
čuvanju podataka posebno će se voditi računa o propisima koji se odnose
na čuvanje tajnosti određenih podataka (članak 186. do 188.). Prema
okolnostima, podaci koji se ne odnose na kazneno djelo zbog kojega se
postupa, a potrebni su osobi prema kojoj se provodi mjera, mogu se
snimiti na odgovarajuće sredstvo i vratiti toj osobi i prije okončanja
postupka.

\(4\) Na prijedlog državnog odvjetnika sudac istrage može rješenjem
odrediti zaštitu i čuvanje svih računalnih podataka iz stavka 1. ovog
članka, dok je to potrebno, a najdulje šest mjeseci. Nakon toga
računalni podaci će se vratiti osim:

1\) ako su uključeni u počinjenje kaznenih djela protiv računalnih
sustava, programa i podataka (Glava XXV.) iz Kaznenog zakona,

2\) ako su uključeni u počinjenje drugog kaznenog djela za koje se
progoni po službenoj dužnosti počinjenog pomoću računalnog sustava,

3\) ako ne služe kao dokaz za kazneno djelo za koje se vodi postupak.

\(5\) Protiv rješenja suca istrage kojim su određene mjere iz stavka 3.
ovog članka, osoba koja se koristi računalom i osoba koja je davatelj
usluga imaju pravo žalbe u roku od dvadeset četiri sata. O žalbi
odlučuje vijeće u roku od tri dana. Žalba ne odgađa izvršenje rješenja.

Članak 264.

\(1\) Državna tijela mogu uskratiti pokazivanje i predaju svojih spisa i
isprava, ako se radi o tajnom podatku prema posebnom zakonu
(klasificirani podatak).

\(2\) Pravne osobe mogu tražiti da se ne objavljuju podaci koji se
odnose na njihovo poslovanje.

\(3\) Odluku o deklasificiranju podatka iz stavka 1. ovog članka donosi
državno tijelo na zahtjev državnog odvjetnika ili suda.

\(4\) Odluku o objavljivanju podataka iz stavka 2. ovog članka donosi
rješenjem sudac istrage ili sud pred kojim se vodi rasprava na
obrazloženi prijedlog državnog odvjetnika. Žalba protiv rješenja suda
pred kojim se vodi rasprava nije dopuštena.

Članak 265. (NN 72/25)

\(1\) Ako je uskraćeno davanje podataka koji su bankovna tajna, na
obrazloženi zahtjev državnog odvjetnika, sud može izdati rješenje o
davanju tih podataka. U rješenju sud određuje rok u kojemu banka mora
dati podatke.

\(2\) Ako je vjerojatno da određena osoba na svojim bankovnim računima
prima, drži ili na drugi način raspolaže s prihodima ostvarenim kaznenim
djelom, a taj je prihod važan za istragu tog kaznenog djela ili prema
zakonu podliježe prisilnom oduzimanju, državni odvjetnik će,
obrazloženim zahtjevom sudu, predložiti da naloži banci dostavu državnom
odvjetniku podataka o tim računima i prihodima. Zahtjev sadrži podatke o
pravnoj ili fizičkoj osobi koja ta sredstva, ili prihode drži, ili s
njima raspolaže. Opis prihoda mora sadržavati oznaku valute, ali ne i
njezin točan iznos ako nije poznat. U rješenju sud određuje rok u kojemu
banka mora po njemu postupiti.

\(3\) Prije početka i tijekom istrage odluku o zahtjevu državnog
odvjetnika iz stavka 1. i 2. ovoga članka, donosi sudac istrage, nakon
podizanja optužnice optužno vijeće, a nakon njezine pravomoćnosti sud
pred kojim se ima održati rasprava.

\(4\) Sudac istrage odlučuje o zahtjevu državnog odvjetnika iz stavka 1.
i 2. ovog članka rješenjem odmah, a najkasnije u roku od dvanaest sati
od primitka zahtjeva. Ako sudac istrage odbije zahtjev, državni
odvjetnik može podnijeti žalbu u roku od dvanaest sati. O žalbi odlučuje
vijeće u roku od dvadeset četiri sata. Protiv rješenja suda donesenog
nakon podizanja optužnice nije dopuštena žalba.

\(5\) Ako postoje okolnosti iz stavka 2. i 3. ovog članka, na
obrazloženi prijedlog državnog odvjetnika, sudac istrage može rješenjem
naložiti banci ili drugoj pravnoj osobi da prati platni promet i
transakcije na računima određene osobe, te da za vrijeme određeno
rješenjem o praćenju platnog prometa redovito izvješćuje državnog
odvjetnika.

\(6\) Mjere praćenja platnog prometa mogu trajati najdulje godinu dana.
Čim prestanu razlozi praćenja državni odvjetnik je dužan obavijestiti
suca istrage koji rješenjem obustavlja praćenje. Ako državni odvjetnik
odustane od kaznenog progona ili ako prikupljeni podaci nisu potrebni za
kazneni postupak, uništit će se podaci o praćenju pod nadzorom suca
istrage koji o tome sastavlja posebni zapisnik. Rješenje o praćenju
državni odvjetnik dostavlja osobi protiv koje je bilo naloženo, uz
optužnicu ili uz odluku o odustajanju od kaznenog progona.

\(7\) O postupanju prema stavku 1. do 5. ovog članka banka ili druga
pravna osoba ne smije davati obavijesti ili podatke.

\(8\) Za postupanje protivno stavku 1. do 5. ovog članka sudac istrage
će na obrazloženi prijedlog državnog odvjetnika rješenjem kazniti banku
novčanom kaznom do 132.720,00 eura te odgovornu osobu u banci ili drugoj
pravnoj osobi novčanom kaznom u iznosu do 26.540,00 eura. Ako i nakon
toga ne izvrši nalog može se odgovorna osoba kazniti zatvorom do
izvršenja, a najdulje mjesec dana. Žalba protiv rješenja o novčanoj
kazni i zatvoru ne zadržava izvršenje rješenja.

Članak 266.

\(1\) Na obrazloženi prijedlog državnog odvjetnika sud može rješenjem
naložiti pravnoj ili fizičkoj osobi da privremeno obustavi izvršenje
određene financijske transakcije za koju postoji sumnja da predstavlja
kazneno djelo, služi prikrivanju kaznenog djela ili prikrivanju dobiti
ostvarene kaznenim djelom.

\(2\) Rješenjem iz stavka 1. ovog članka sud će odrediti da se
financijska sredstva namijenjena za transakciju iz stavka 1. ovog članka
i gotovinski iznosi domaće i strane valute koji su privremeno oduzeti
prema članku 265. stavku 2. ovog Zakona deponiraju na poseban račun i
čuvaju do okončanja postupka, odnosno dok se ne steknu uvjeti za njihovo
vraćanje, a najdulje dvije godine. Nakon pravomoćnosti optužnice sud
može produljiti trajanje čuvanja najdulje dvije godine.

\(3\) Prije početka i tijekom istrage odluku donosi sudac istrage, nakon
podizanja optužnice optužno vijeće, a nakon njezine pravomoćnosti sud
pred kojim se ima održati rasprava. Sudac istrage odlučuje rješenjem o
zahtjevu državnog odvjetnika u roku od dvadeset četiri sata od primitka
zahtjeva. Ako sudac istrage odbije zahtjev, državni odvjetnik može u
roku od dvanaest sati podnijeti žalbu. O žalbi odlučuje vijeće u roku od
dvadeset četiri sata. Žalba ne zadržava izvršenje rješenja.

\(4\) Pravna ili fizička osoba nikome ne smije davati obavijesti ili
podatke o postupanju prema stavku 1. do 3. ovog članka.

Članak 267.

\(1\) Spisi ili isprave koji se privremeno oduzimaju jer mogu poslužiti
kao dokaz, će se popisati. Ako to nije moguće, spisi ili isprave će se
staviti u omot i zapečatiti. Osoba od koje se privremeno oduzima spis
ili isprava može na omot staviti svoj pečat i potpis.

\(2\) Omot otvara državni odvjetnik. Pri pregledavanju spisa ili isprave
mora se paziti da njihov sadržaj ne saznaju neovlaštene osobe. O
otvaranju omota će se sastaviti zapisnik.

\(3\) Osoba od koje su spisi ili isprava oduzeti pozvat će se da bude na
otvaranju omota. Ako se ona ne odazove pozivu ili je odsutna, omot će se
otvoriti, spisi ili isprave pregledati i popisati u njezinoj odsutnosti.

Članak 268. (NN 72/25)

Za neizvršavanje rješenja suda iz članka 265. stavka 1. do 5. i članka
266. stavka 1. do 3. ovog Zakona ili postupanje protivno članku 265.
stavka 7. i članku 266. stavku 4. ovog Zakona, kaznit će se pravna osoba
novčanom kaznom do 132.720,00 eura, a odgovorna osoba u pravnoj osobi
ili fizička osoba novčanom kaznom u iznosu do 26.540,00 eura, a ako i
nakon toga ne izvrši odluku može se odgovorna ili fizička osoba kazniti
zatvorom do izvršenja odluke, a najdulje mjesec dana. O žalbi protiv
rješenja kojim je izrečena novčana kazna ili je određen zatvor, odlučuje
vijeće. Žalba protiv rješenja o novčanoj kazni i zatvoru ne zadržava
izvršenje rješenja. Kažnjavanje ne utječe na kazneni progon za kazneno
djelo odavanja tajnih podataka.

Članak 269.

\(1\) Predmeti koji imaju poslužiti kao dokaz, do podizanja optužnice,
čuvaju se u posebnoj prostoriji državnog odvjetništvu, a nakon podizanja
optužnice u posebnoj prostoriji suda. Iznimno, ako to nije moguće, ti
predmeti se čuvaju izvan prostorija državnog odvjetništva ili suda.

\(2\) Tijelo koje vodi postupak skrbi o nadzoru nad tim predmetima.

\(3\) Ministar nadležan za pravosuđe donosi propise kojima će odrediti
način i uvjete pod kojima se čuvaju predmeti iz stavka 1. ovog članka.

Članak 270. (NN 70/17)

\(1\) Privremeno oduzeti predmeti moraju biti vraćeni čim više nisu
potrebni za daljnje vođenje postupka, osim ako ne podliježu odredbama o
oduzimanju prema zakonu ili ako prestanu postojati zakonski razlozi za
primjenu mjere iz članka 266. stavka 2. ovog Zakona.

\(2\) Državni odvjetnik i sud paze po službenoj dužnosti na postojanje
razloga za držanje privremeno oduzetih predmeta.

Članak 271. (NN 76/09, 80/11, 70/17) Brisan.

##### 3. Ispitivanje okrivljenika

Članak 272. (NN 76/09, 143/12)

\(1\) Kad se okrivljenik prvi put ispituje, pitat će se za ime i
prezime, nadimak ako ga ima, ime i prezime roditelja, djevojačko
obiteljsko ime majke, gdje je rođen, gdje stanuje, dan, mjesec i godinu
rođenja, čiji je državljanin, zanimanje, zvanje, zaposlenost i koje je
škole završio, osobni identifikacijski broj, obiteljske prilike, ima li
vojni čin, je li odlikovan, kakva je imovna stanja, je li, kad i zašto
osuđivan, je li i kad izrečenu kaznu izdržao, vodi li se protiv njega
postupak za drugo kazneno djelo, a ako je maloljetan, tko mu je zakonski
zastupnik.

\(2\) Okrivljenik će se poučiti da je dužan odazvati se pozivu i odmah
priopćiti svaku promjenu adrese ili namjeru da promijeni adresu, a
upozorit će se i na posljedice ako ne postupi prema toj obvezi.

\(3\) Ako se okrivljenik ne može odazvati pozivu zbog bolesti ili druge
neotklonjive smetnje, može se ispitati u mjestu gdje se nalazi ili će se
osigurati njegov prijevoz do sudske zgrade ili drugog mjesta gdje se
radnja poduzima, ili se njegovo ispitivanje može odgoditi.

\(4\) Tijelo koje vodi postupak može naložiti tjelesni pregled ili
vještačenje radi provjere postojanja okolnosti iz stavka 3. ovog članka.

Članak 273. (NN 145/13, 70/17)

\(1\) Tijelo koje provodi ispitivanje upitat će okrivljenika prije prvog
ispitivanja je li primio pisanu pouku o pravima (članak 239. stavak 1.),
a ako jest, uvjerit će se da je okrivljenik pouku razumio. Ako
okrivljenik nije primio pisanu pouku o pravima prethodno će mu se ona
uručiti, a ako okrivljenik pouku nije razumio, tijelo koje provodi
ispitivanje uz uručenje pouke, poučit će okrivljenika o pravima iz
članka 239. stavka 1. ovog Zakona na njemu razumljiv način. Primitak
pouke i sve druge radnje u svezi s tim zabilježit će se u zapisniku.

\(2\) Okrivljenik, koji je prema stavku 1. ovoga članka poučen o
pravima, pozvat će se da se izričito izjasni o tome hoće li uzeti
branitelja po vlastitom izboru. Okrivljenika koji izjavi da ne želi
uzeti branitelja, tijelo koje provodi ispitivanje dužno je upoznati na
jednostavan i razumljiv način sa značenjem prava na branitelja i
posljedicama odricanja od tog prava. Ako okrivljenik i nakon toga ne
želi uzeti branitelja, može se nastaviti s ispitivanjem, osim kada
okrivljenik po zakonu mora imati branitelja. Izjava okrivljenika unijet
će se u zapisnik.

\(3\) Tijelo koje provodi ispitivanje omogućit će okrivljeniku da uzme
branitelja po vlastitom izboru i u tu svrhu zastati s ispitivanjem do
dolaska branitelja, a najkasnije do tri sata od kad je okrivljenik
izjavio da hoće uzeti branitelja po vlastitom izboru i da hoće njegovu
prisutnost ispitivanju. Ako je iz okolnosti vidljivo da izabrani
branitelj u tom roku ne može doći, tijelo koje provodi ispitivanje će
okrivljeniku omogućiti da uzme branitelja s liste dežurnih odvjetnika
koju za područje županije sastavlja tijelo iz članka 253. ovog Zakona i
dostavlja sudu, državnom odvjetniku i nadležnim policijskim upravama.
Vrijeme zastajanja s ispitivanjem upisuje se u zapisnik o ispitivanju i
ne računa se u zakonski rok za dovođenje sucu istrage.

\(4\) Ako okrivljenik nije uzeo branitelja s liste iz stavka 3. ovog
članka, a ispitivanje se poduzima za kazneno djelo iz nadležnosti
županijskog suda, tijelo koje provodi ispitivanje postupit će prema
članku 66. stavku 3. ovog Zakona.

\(5\) Okrivljenik se o svojim pravima prije početka prvog ispitivanja
može posavjetovati s braniteljem što se unosi u zapisnik.

\(6\) Ako postoji sumnja o tome je li okrivljenik poznaje službeni jezik
suda ili postoje okolnosti iz članka 280. ovog Zakona, okrivljenik će se
poučiti da će se ispitivanje provesti putem tumača. Tijelo koje provodi
ispitivanje osigurat će prije početka ispitivanja sudjelovanje tumača.

Članak 274.

Ako okrivljenik koji se odrekao prava da uzme branitelja, a obrana nije
obvezna, na kasnijem ispitivanju izjavi da hoće uzeti branitelja i traži
da branitelj bude prisutan ispitivanju, ispitivanje će se odmah
prekinuti. U zapisnik će se unijeti razlog prekida radnje. Okrivljeniku
će se omogućiti pozivanje branitelja. Tijelo koje provodi ispitivanje
zastat će s ispitivanjem dok okrivljenik ne uzme branitelja, a najdulje
dva sata od kad je okrivljenik izjavio da hoće uzeti branitelja i da
traži njegovu prisutnost ispitivanju. Ako u tom roku branitelj ne
pristupi na ročište, ispitivanje će se nastaviti bez branitelja i to će
se zabilježiti u zapisniku.

Članak 275. (NN 145/13)

\(1\) Prije početka prvog ispitivanja okrivljenik će potpisati da je
primio pisanu pouku o pravima iz članka 239. stavka 1. ovog Zakona. Kod
svakog daljnjeg ispitivanja okrivljenik će se upozoriti na potpisanu
izjavu o tome da je primio pisanu pouku o pravima prije početka prvog
ispitivanja i to će se zabilježiti u zapisniku.

\(2\) Ispitivanje okrivljenika snima se uređajem za audio-video
snimanje. Uređajem rukuje stručna osoba.

\(3\) Tijelo koje provodi ispitivanje će osim upozorenja i pouka iz
članka 273. stavka 1. ovog Zakona, u zapisnik unijeti i upozorenje da se
ispitivanje snima i da snimljene izjave mogu biti upotrijebljene kao
dokaz u postupku. Upozorenje i izjava okrivljenika o korištenju prava da
uzme branitelja snimit će se i unijet u zapisnik.

\(4\) Tijelo koje provodi ispitivanje navest će podatke koje mora
sadržavati zapisnik o ispitivanju okrivljenika (članak 83. stavak 1. i
članak 272. stavak 1.), podatke o snimanju iz članka 87. stavka 5. ovog
Zakona, a zatim će označiti početak, prekid, nastavak i završetak
ispitivanja, te druge okolnosti značajne za tijek ispitivanja.

\(5\) U zapisnik ispitivanja koje se snima, ne unosi se iskaz
okrivljenika.

\(6\) O ispitivanju se izrađuju tri snimke, od kojih će se jedna
zapečatiti i predati sucu istrage na čuvanje. Zapečaćeni omot potpisuje
osoba koja je provela ispitivanje, okrivljenik, branitelj ako je
prisutan i stručna osoba koja je provela snimanje. Po jedna snimka se
odmah predaje državnom odvjetniku i okrivljeniku.

Članak 276. (NN 70/17)

\(1\) Ispitivanje treba obavljati tako da se u potpunosti poštuje osoba
okrivljenika.

\(2\) Okrivljenik se ispituje usmeno. Pri ispitivanju mu se može
dopustiti da se služi svojim zabilješkama.

\(3\) Pri ispitivanju treba okrivljeniku, bez obzira želi li odgovarati
na postavljena pitanja, omogućiti da se u neometanom izlaganju očituje o
svim okolnostima koje ga terete i da iznese sve činjenice koje mu služe
za obranu.

\(4\) Kad okrivljenik završi iskaz, postavit će mu se pitanja ako je
potrebno da se predoči neki dokaz, popune praznine ili otklone
proturječnosti i nejasnoće u njegovu izlaganju. Tijekom tog dijela
ispitivanja, okrivljenik se ne može dogovarati sa svojim braniteljem
kako će odgovoriti na pojedino postavljeno pitanje, ali branitelj može
predložiti okrivljeniku da ne odgovori na pojedino postavljeno pitanje.
Nakon tijela koje provodi ispitivanje, pitanja može postaviti i
branitelj.

\(5\) Prema okrivljeniku se ne smije upotrijebiti sila, prijetnja,
obmana ili druga slična sredstva da bi se došlo do njegove izjave ili
priznanja.

Članak 277.

\(1\) Okrivljeniku treba postavljati pitanja jasno, razgovijetno i
određeno, tako da ih može potpuno razumjeti. U ispitivanju se ne smije
polaziti od pretpostavke da je okrivljenik priznao nešto što nije
priznao, niti se smiju postavljati pitanja u kojima je već sadržano kako
na njih treba odgovoriti.

\(2\) Ako se kasniji iskazi okrivljenika razlikuju od ranijih, a osobito
ako okrivljenik opozove svoje priznanje, pozvat će se da iznese razloge
zašto je dao različite iskaze, odnosno zašto je opozvao priznanje.

Članak 278. (NN 145/13, 70/17)

\(1\) Okrivljenik može biti suočen sa svjedokom ili drugim okrivljenikom
ako se njihovi iskazi ne slažu o važnim činjenicama osim u slučaju kad
je svjedok dijete.

\(2\) Okrivljenik će se poučiti o pravu na branitelja koji može
prisustvovati suočenju. U tom se slučaju na odgovarajući način
primjenjuju odredbe članka 273. stavaka 3. i 5. ovoga Zakona.

\(3\) Suočeni će se posebno ispitati o svakoj okolnosti o kojoj se
njihovi iskazi međusobno ne slažu, a njihov odgovor unijeti u zapisnik.

\(4\) Suočiti se odjednom mogu najviše dvije osobe.

\(5\) O suočenju se vodi zapisnik. Suočenje u istrazi se mora snimiti
uređajem za audio-video snimanje. Snimka se priključuje zapisniku. Ako
suočenje nije snimljeno, zapisnik se ne može upotrijebiti kao dokaz.

Članak 279.

\(1\) Kad se ispitivanje okrivljenika ne snima uređajem za audio-video
snimanje, iskaz okrivljenika unosi se u zapisnik u obliku
pripovijedanja. Bitna pitanja i odgovori na njih unijet će se doslovno u
zapisnik.

\(2\) Okrivljeniku se može dopustiti da svoj iskaz sam kazuje u
zapisnik.

Članak 280.

\(1\) Ispitivanje okrivljenika obavit će se preko tumača u slučajevima
predviđenim ovim Zakonom.

\(2\) Ako je okrivljenik gluh, postavljat će mu se pitanja pisano, a ako
je nijem, pozvat će se da pisano odgovara. Ako se ispitivanje ne može
obaviti na taj način, pozvat će se kao tumač osoba koja se s
okrivljenikom može sporazumjeti.

\(3\) Ako tumač nije prisegnut, položit će prisegu da će vjerno
prenijeti pitanja koja se okrivljeniku upućuju i izjave što ih on bude
davao.

\(4\) Odredbe ovog Zakona koje se odnose na vještake na odgovarajući
način će se primijeniti na tumače.

Članak 281. (NN 76/09)

Osim u slučajevima iz članka 6. i 10. ovog Zakona, snimka i zapisnik o
ispitivanju okrivljenika ne mogu biti upotrijebljeni kao dokaz u
postupku i ako je postupljeno protivno odredbama članka 273. i 275.
stavak 1. do 4. i stavka 6. ovog Zakona.

Članak 282.

Ispitivanje okrivljenika može se provesti pod uvjetima i na način
određen međunarodnim ugovorom.

##### 4. Ispitivanje svjedoka

Članak 283.

\(1\) Kao svjedoci pozivaju se osobe za koje je vjerojatno da mogu dati
obavijesti o kaznenom djelu, počinitelju i o drugim važnim okolnostima.

\(2\) Oštećenik, oštećenik kao tužitelj i privatni tužitelj mogu se
ispitati kao svjedoci.

\(3\) Svaka osoba koja se kao svjedok poziva dužna je odazvati se
pozivu, a ako ovim Zakonom nije drukčije propisano, obvezna je i
svjedočiti.

Članak 284.

Ne može se ispitati kao svjedok:

1\) osoba koja bi svojim iskazom povrijedila zakonom ustanovljenu obvezu
čuvanja tajnosti podataka, dok je nadležno tijelo ne oslobodi te obveze,

2\) branitelj okrivljenika, osim ako to sam okrivljenik ne zahtijeva,

3\) okrivljenik u postupku u kojem su primijenjene odredbe članka 25.
ovog Zakona,

4\) vjerski ispovjednik o sadržaju ispovjedi.

Članak 285. (NN 76/09, 143/12, 145/13, 70/17)

\(1\) Oslobođeni su obveze svjedočenja:

1\) osoba s kojom je okrivljenik u braku ili izvanbračnoj zajednici,

2\) srodnici okrivljenika u ravnoj lozi, rođaci u pobočnoj lozi do
trećega stupnja zaključno te srodnici po tazbini do drugoga stupnja
zaključno,

3\) posvojenik i posvojitelj okrivljenika,

4\) javni bilježnici, porezni savjetnici, u okviru zakonske obveze
čuvanja tajne,

5\) odvjetnici, liječnici, zubari, psiholozi, probacijski službenici i
socijalni radnici o onome što su u obavljanju svoga zanimanja saznali od
okrivljenika,

6\) novinari i urednici u sredstvima javnog priopćavanja o izvorima
obavijesti i podataka za koje su saznali u obavljanju svoga zanimanja i
koji su uporabljeni prilikom uređivanja sredstava javnog priopćavanja,
osim u postupku zbog kaznenih djela protiv časti i ugleda počinjenih
putem sredstava javnog priopćavanja i u slučaju propisanom posebnim
zakonom,

7\) osoba na koju je prenesena imovinska korist, o načinu stjecanja
imovinske koristi, kada se u odnosu na tu osobu primjenjuju odredbe
Glave XXVIII. ovoga Zakona.

\(2\) Osobe navedene u stavku 1. točki 4. do 6. ovog članka ne mogu
uskratiti iskaz ako postoji zakonska osnova po kojoj su oslobođene
dužnosti čuvanja tajne.

\(3\) Tijelo koje vodi postupak dužno je osobe spomenute u stavku 1.
ovog članka, prije njihova ispitivanja ili čim sazna za njihov odnos
prema okrivljeniku, upozoriti da ne moraju svjedočiti. Osobe navedene u
stavku 1. točki 1. do 3. ovog članka će se upozoriti da će se njihov
iskaz, ako odluče svjedočiti, bez obzira na njihovu kasniju odluku, moći
koristiti kao dokaz. Upozorenja i odgovori unose se u zapisnik.

\(4\) Dijete koje s obzirom na dob i duševnu razvijenost nije sposobno
shvatiti značenje prava da ne mora svjedočiti ne može se ispitati kao
svjedok, ali se saznanja dobivena od njega putem stručnih osoba, rođaka
ili drugih osoba koje su s njim bile u kontaktu mogu koristiti kao
dokaz.

\(5\) Osoba koja ima razloga uskratiti svjedočenje prema jednom od
okrivljenika oslobođena je dužnosti svjedočenja i prema ostalim
okrivljenicima ako se njezin iskaz prema naravi stvari ne može
ograničiti samo na ostale okrivljenike.

\(6\) Osobe navedene u stavku 1. točki 1. do 6. ovog članka, osim
branitelja, ne mogu uskratiti iskaz ako se radi o kaznenom djelu
kaznenopravne zaštite djece.

Članak 286. (NN 143/12, 145/13, 126/19, 80/22)

\(1\) Svjedok nije obvezan odgovarati na pojedina pitanja ako je
vjerojatno da bi time izložio sebe ili bliskog srodnika kaznenom
progonu, teškoj sramoti ili znatnoj materijalnoj šteti. O tome će tijelo
koje vodi postupak poučiti svjedoka.

\(2\) Ako je svjedok uskratio odgovor na pitanja iz stavka 1. ovog
članka jer bi time izložio sebe ili svoga bliskog srodnika kaznenom
progonu, državni odvjetnik može izjaviti da neće poduzeti kazneni progon
ako je odgovor na pitanje i iskaz svjedoka važan za dokazivanje kaznenog
djela druge osobe, i to sljedećih kaznenih djela iz Kaznenog zakona:

1\) ratnog zločina (članak 91. stavak 2.), terorizma (članak 97. stavak
1., 2. i 3.), financiranja terorizma (članak 98.), javnog poticanja na
terorizam (članak 99.), novačenja za terorizam (članak 100.), obuke za
terorizam (članak 101.), putovanja u svrhu terorizma (članak 101.a),
terorističkog udruženja (članak 102.), ropstva (članak 105.), trgovanja
ljudima (članak 106.), trgovanja dijelovima ljudskog tijela i ljudskim
zamecima (članak 107.), protupravnog oduzimanja slobode (članak 136.
stavak 4.), otmice (članak 137. stavak 3.), spolne zlouporabe djeteta
mlađeg od petnaest godina (članak 158.), podvođenja djeteta (članak 162.
stavak 1. i 3.), iskorištavanja djece za pornografiju (članak 163.),
teških kaznenih djela spolnog zlostavljanja i iskorištavanja djeteta
(članak 166.), pranja novca (članak 265. stavak 5.), zlouporabe položaja
i ovlasti (članak 291. stavak 2.) ako je to djelo počinila službena
osoba, primanja mita (članak 293.) ako je to djelo počinila službena
osoba, trgovanja utjecajem (članak 295.) ako je to djelo počinila
službena osoba), zločinačkog udruženja (članak 328. stavak 1.),
počinjenja kaznenog djela u sastavu zločinačkog udruženja (članak 329.
stavak 1. točke 3. do 6.), ubojstva osobe pod međunarodnom zaštitom
(članak 352.), otmice osobe pod međunarodnom zaštitom (članak 353.),

2\) protiv Republike Hrvatske (Glava XXXII.) i protiv Oružanih snaga
Republike Hrvatske (Glava XXXIV.) za koja djela je propisana kazna
zatvora od najmanje pet godina,

3\) za koja je propisana kazna dugotrajnog zatvora.

\(3\) Odgovor i iskaz svjedoka mora biti okolnosan i vjerodostojan, u
kojem slučaju će državni odvjetnik predložiti prekid radnje radi davanja
izjave u smislu stavka 4. ovog članka. Državni odvjetnik će pribaviti od
svjedoka pisanu izjavu da će kao svjedok u kaznenom postupku iskazivati
istinu i da neće prešutjeti ništa što mu je poznato o kaznenom djelu o
kojem iskazuje i njegovom počinitelju. Svjedok mora već prilikom davanja
izjave imati savjetnika iz reda odvjetnika radi zaštite svojih prava i
interesa.

\(4\) Izjavu iz stavka 5. ovog članka državni odvjetnik može dati ako je
pribavio izjavu svjedoka iz stavka 3. ovog članka i ako je dani odgovor
na određena pitanja važan za dokazivanje kaznenog djela druge osobe iz
stavka 2. ovog članka, a vjerojatno je da bi svjedok odgovorom na
pitanje sebe ili svog bliskog srodnika izložio kaznenom progonu za
kazneno djelo s manjom propisanom kaznom od kazne koja je propisana za
kazneno djelo u odnosu na koje iskazuje. Ne može se dati izjava o
nepoduzimanju kaznenog progona za kazneno djelo za koje je propisana
kazna zatvora u trajanju od deset godina ili teža.

\(5\) Izjava državnog odvjetnika o nepoduzimanju kaznenog progona mora
biti pisana i ovjerena pečatom i potpisom višeg državnog odvjetnika. U
izjavi mora biti naveden činjenični i zakonski opis kaznenog djela te
pravna oznaka kaznenog djela za koje se progon neće poduzimati. Državni
odvjetnik predaje izjavu svjedoku. Protiv svjedoka i osobe iz stavka 2.
ovog članka ne može se poduzeti kazneni progon za kazneno djelo na koje
se odnosi izjava, ali se može progoniti za kazneno djelo davanja lažnog
iskaza.

\(6\) Ako odgovor na pitanje iz stavka 2. nije potpun, okolnosan i
potkrijepljen drugim dokazima, državni odvjetnik neće dati izjavu iz
stavka 4., dok će se dani odgovor na pitanje u odnosu na koje je svjedok
prvotno uskratio odgovor iz razloga propisanih u stavku 2. ovog članka
izdvojiti iz zapisnika. Izdvojeni odgovor će se zapečatiti u poseban
omot koji se čuva izvan spisa predmeta.

Članak 287. (NN 145/13, 36/24)

\(1\) Ako drukčije nije propisano ovim Zakonom, svjedok se poziva
dostavom pisanog poziva, u kojem će se navesti ime, prezime, zanimanje
pozvanog, vrijeme i mjesto dolaska, kazneni predmet u svezi s kojim se
poziva, naznaku da se poziva kao svjedok i upozorenje o posljedicama
neopravdanog izostanka.

\(2\) Poziv djetetu svjedoku upućuje se preko njegovih roditelja ili
skrbnika.

\(3\) Poziv svjedoku koji se poziva u svezi s okolnostima koje je saznao
u obavljanju posla ili dužnosti upućuje se na adresu tijela u kojem
obavlja taj posao ili dužnost.

\(4\) Poziv svjedoku koji je kao žrtva nasilja nad ženama, nasilja u
obitelji i nasilja prema bliskim osobama smješten u sklonište upućuje se
putem nadležnog tijela socijalne skrbi ili odjela za podršku žrtvama i
svjedocima.

Članak 288. (NN 145/13, 70/17, 36/24)

\(1\) Svjedoci se ispituju svaki posebno i bez ostalih svjedoka. Svjedok
je dužan odgovore davati usmeno.

\(2\) Svjedok će se najprije pitati za ime i prezime, ime oca,
zanimanje, boravište, mjesto rođenja, godine života, osobni
identifikacijski broj i njegov odnos s okrivljenikom, žrtvom i
oštećenikom. Svjedoka iz članka 287. stavka 3. ovoga Zakona neće se
pitati za boravište, već za adresu tijela u kojem obavlja posao ili
dužnost u obavljanju kojih je saznao za okolnosti u svezi s kojima je
pozvan svjedočiti. Boravište svjedoka koji je žrtva kaznenog djela
nasilja nad ženama, nasilja u obitelji i nasilja prema bliskim osobama
policija i tijelo koje vodi postupak utvrdit će na siguran i povjerljiv
način, taj podatak zatvorit će se u poseban omot i čuvati odvojeno te se
bez dopuštenja tijela koje vodi postupak neće moći razgledati niti
koristiti.

\(3\) Nakon toga svjedok će se upozoriti da je dužan govoriti istinu, da
ne smije ništa prešutjeti i da je davanje lažnog iskaza kazneno djelo.
Svjedok će se upozoriti i da nije dužan odgovarati na pitanja predviđena
u članku 286. stavku 1. ovoga Zakona i to će se upozorenje unijeti u
zapisnik.

\(4\) Svjedok će se upozoriti i da nije dužan odgovarati na pitanja
predviđena u članku 44. stavku 4. točki 4. i članku 44. stavku 5. točki
3. ovoga Zakona i to će se upozorenje unijeti u zapisnik.

Članak 289. (NN 76/09, 145/13)

\(1\) Nakon općih pitanja svjedok se poziva da iznese sve što mu je o
predmetu poznato, a nakon toga će mu se postavljati pitanja radi
provjere, dopune i razjašnjenja.

\(2\) Svjedok će se uvijek pitati otkud mu je poznato ono o čemu
svjedoči.

\(3\) Pri ispitivanju svjedoka nije dopušteno služiti se obmanom niti
postavljati takva pitanja u kojima je već sadržano kako bi trebalo
odgovoriti.

\(4\) Svjedok se može suočiti s drugim svjedokom ili okrivljenikom ako
se njihovi iskazi ne slažu o važnim činjenicama. Suočeni će se posebno
ispitati o svakoj okolnosti o kojoj se njihovi iskazi međusobno ne
slažu, a njihov odgovor unijeti u zapisnik. Suočiti se odjednom mogu
najviše dvije osobe.

\(5\) O suočenju se vodi zapisnik. Suočenje se mora snimiti uređajem za
audio-video snimanje. Snimka se priključuje zapisniku. Ako suočenje nije
snimljeno, zapisnik se ne može upotrijebiti kao dokaz.

\(6\) Ako se žrtva kaznenog djela ispituje kao svjedok postupit će se
prema članku 16., 43. do 46. i članku 292. stavku 4. ovog Zakona. Odluku
o tome donosi tijelo koje provodi ispitivanje. Žalba protiv odluke
tijela koje provodi ispitivanje nije dopuštena.

Članak 290.

\(1\) Ako se ispitivanje svjedoka obavlja preko tumača ili ako je
svjedok gluh ili nijem, ispituje se na način propisan u članku 280. ovog
Zakona.

\(2\) Ispitivanje koje se obavlja preko tumača može se snimiti uređajem
za audio-video snimanje. Snimka se priključuje zapisniku.

Članak 291. (NN 145/13, 72/25)

\(1\) Ako uredno pozvani svjedok ne dođe, a izostanak ne opravda, ili se
bez odobrenja ili opravdanog razloga udalji s mjesta gdje treba biti
ispitan, može se naložiti da se prisilno dovede.

\(2\) Ako svjedok dođe, pa nakon što je upozoren na posljedice neće bez
zakonskog razloga svjedočiti, sudac istrage njega može, na obrazloženi
prijedlog državnog odvjetnika kazniti novčanom kaznom do 6630,00 eura, a
ako i nakon toga odbije svjedočiti, može se zatvoriti. Zatvor traje dok
svjedok ne pristane svjedočiti ili dok njegovo ispitivanje ne postane
nepotrebno, ili dok se kazneni postupak ne završi, ali najdulje mjesec
dana.

\(3\) Žalba protiv rješenja iz stavka 2. ovog članka ne zadržava
izvršenje rješenja.

\(4\) Ako je svjedok dijete, ne primjenjuju se odredbe stavka 1. i 2.
ovog članka.

Članak 292. (NN 76/09, 143/12, 56/13, 145/13, 70/17, 36/24)

\(1\) Ako drukčije nije propisano posebnim zakonom, ispitivanje djeteta
koje nije navršilo četrnaest godina kao svjedoka provodi sudac istrage.
Ispitivanje će se provesti bez prisutnosti suca i stranaka u prostoriji
gdje se dijete nalazi putem audio-video uređaja kojima rukuje stručni
pomoćnik. Ispitivanje se provodi uz pomoć psihologa, pedagoga ili druge
stručne osobe, a osim kad to nije protivno interesima postupka ili
djeteta, ispitivanju prisustvuje roditelj ili skrbnik. Stranke mogu
postavljati pitanja djetetu -- svjedoku prema odobrenju suca istrage
putem stručne osobe. Ispitivanje će se snimiti uređajem za audio-video
snimanje, a snimka će se zapečatiti i priključiti zapisniku. Dijete se
može samo iznimno ponovno ispitati, i to na isti način.

\(2\) Ako drukčije nije propisano posebnim zakonom, ispitivanje djeteta
s navršenih četrnaest, a nenavršenih osamnaest godina kao svjedoka
provodi sudac istrage. Pri ispitivanju djeteta osobito ako je oštećeno
kaznenim djelom, postupit će se obzirno da ispitivanje ne bi štetno
utjecalo na psihičko stanje djeteta. Prema okolnostima, posebno vodeći
računa o zaštiti djeteta, ispitivanje se može provesti na način propisan
u stavku 1. ovog članka.

\(3\) Svjedoci koji se zbog starosti, zdravstvenog stanja ili
invaliditeta, ne mogu odazvati pozivu, mogu se ispitati u svojem stanu
ili drugom prostoru u kojemu borave. Te svjedoke se može ispitati putem
audio-video uređaja kojima rukuje stručna osoba. Ako to zahtijeva stanje
svjedoka, ispitivanje će se provesti tako da mu stranke mogu postavljati
pitanja bez prisutnosti u prostoriji gdje se svjedok nalazi. Ispitivanje
će se prema potrebi snimiti uređajem za audio-video snimanje, a snimka
će se zapečatiti i priključiti zapisniku.

\(4\) Na način određen u stavku 3. ovog članka, na njezin zahtjev,
provest će se ispitivanje kao svjedoka žrtve kaznenog djela protiv
spolne slobode, kaznenog djela trgovanja ljudima ili ako je kazneno
djelo počinjeno u obitelji. Takav svjedok može se samo iznimno ponovno
ispitati, ako to sud ocijeni potrebnim. Na način određen u stavku 3.
ovoga članka ispitat će se i žrtva u odnosu na koju su utvrđene posebne
potrebe zaštite sukladno članku 43.a ovoga Zakona, ako ona to zahtijeva.

\(5\) Ako se ispitivanje svjedoka provodi prema stavku 3. ovog članka
postupit će se prema članku 297. stavku 3. ovog Zakona.

\(6\) Ispitivanje kao svjedoka žrtve kaznenog djela protiv spolne
slobode, kaznenog djela trgovanja ljudima, kaznenog djela nasilja nad
ženama, nasilja u obitelji i nasilja prema bliskim osobama i žrtve u
odnosu na koju su utvrđene posebne potrebe zaštite sukladno članku 43.a
ovoga Zakona provest će se putem audio-video uređaja kojima rukuje
stručna osoba, bez prisutnosti suca i stranaka u prostoriji gdje se
žrtva nalazi. Ispitivanje će se snimiti uređajem za audio-video
snimanje, a snimka će se zapečatiti i priključiti zapisniku. Takav
svjedok može se samo iznimno ponovno ispitati, ako to sud ocijeni
potrebnim. Ispitivanje se neće provesti na ovaj način ako žrtva
zahtijeva da bude nazočna u sudnici tijekom davanja iskaza.

Članak 293.

Ispitivanje svjedoka može se provesti pod uvjetima i na način određen
međunarodnim ugovorom.

Članak 294. (NN 145/13)

\(1\) Kad postoji vjerojatnost da bi svjedok davanjem iskaza ili
odgovorom na pojedino pitanje sebe ili njemu blisku osobu izložio
ozbiljnoj opasnosti po život, zdravlje, tjelesnu nepovredivost, slobodu
ili imovinu većeg opsega (ugroženi svjedok), on može uskratiti iznošenje
podataka iz članka 288. stavka 2. ovog Zakona, davanje odgovora na
pojedina pitanja ili davanje iskaza u cjelini, dok se ne osigura zaštita
svjedoka.

\(2\) Zaštita svjedoka iz stavka 1. ovog članka sastoji se od posebnog
načina ispitivanja i sudjelovanja u postupku i mjera zaštite svjedoka i
njemu bliskih osoba izvan postupka. Tijelo koje sudjeluje u postupku
dužno je postupati s posebnim obzirom glede zaštite svjedoka.

\(3\) Posebni način ispitivanja i sudjelovanja ugroženog svjedoka u
postupku uređuju se ovim Zakonom, a može se primijeniti i prije
pokretanja istrage.

\(4\) Zaštita svjedoka i njemu bliskih osoba izvan postupka uređuje se i
provodi prema posebnom zakonu.

Članak 295. (NN 145/13)

\(1\) Čim sazna za vjerojatnost postojanja okolnosti iz članka 294.
stavka 1. ovog Zakona državni odvjetnik će predložiti sucu istrage
posebni način sudjelovanja u postupku i posebni način ispitivanja
svjedoka. Prijedlog, uz prethodno obavještavanje svjedoka, državni
odvjetnik podnosi sucu istrage u zapečaćenom omotu s naznakom »ugroženi
svjedok -- tajna«, a predaje ga osobno ili putem istražitelja.

\(2\) U prijedlogu će državni odvjetnik označiti posebni način
sudjelovanja u postupku (pozivanje svjedoka, pristup na ročište i drugo)
i posebni način ispitivanja svjedoka koje predlaže te navesti razloge za
to.

\(3\) Prijedlog iz stavka 1. ovog članka državni odvjetnik može
podnijeti sucu istrage i prije podizanja optužnice. Ako okrivljenik
predloži ispitivanje ugroženog svjedoka, državni odvjetnik može
podnijeti odgovarajući prijedlog sucu istrage, a ako se ne složi s
prijedlogom zatražit će odluku suca istrage.

\(4\) Sudac istrage odlučuje o prijedlogu državnog odvjetnika rješenjem
u roku od dvanaest sati od primitka prijedloga. Protiv rješenja suca
istrage kojim odbija prijedlog iz stavka 1. ovog članka, državni
odvjetnik može podnijeti žalbu u roku od dvanaest sati. O žalbi odlučuje
vijeće u roku od dvadeset četiri sata.

\(5\) Ako sudac istrage prihvati prijedlog državnog odvjetnika, odredit
će rješenjem:

1\) pseudonim ugroženog svjedoka,

2\) posebni način sudjelovanja u postupku (pozivanje, pristup sudu i
slično),

3\) posebni način ispitivanja.

\(6\) Protiv rješenja suca istrage žalba nije dopuštena.

\(7\) Podatke o ugroženom svjedoku koji će se ispitati i sudjelovati u
postupku na poseban način, sudac istrage će zapečatiti u posebni omot i
predati na čuvanje državnom odvjetniku. To će zabilježiti u spisu
koristeći pseudonim svjedoka. Osobe koje u bilo kojem svojstvu saznaju
podatke o ugroženom svjedoku dužne su ih čuvati kao tajnu. Tijelo koje
vodi radnju osobno je odgovorno za zaštitu tajnosti podataka.

\(8\) Zapečaćeni omot s podacima ugroženog svjedoka može iznimno
zatražiti od državnog odvjetnika i otvoriti samo sudac istrage,
predsjednik vijeća radi provjere istovjetnosti te drugostupanjski sud
kad odlučuje o žalbi protiv presude. Na omotu će se zabilježiti da je
otvoren i navesti imena osoba koje su upoznate s njegovim sadržajem.
Nakon toga, omot će se ponovo zapečatiti i vratiti državnom odvjetniku.

\(9\) Nakon što je donio rješenje o posebnom načinu sudjelovanja u
postupku i posebnom načinu ispitivanja, sudac istrage određuje dokazno
ročište i provodi ispitivanje ugroženog svjedoka. Kod pozivanja,
pristupa zaštićenog svjedoka na ročište, boravka i odlaska s ročišta,
sudac istrage i državni odvjetnik mogu naložiti policiji poduzimanje
mjera zaštite svjedoka.

Članak 296. (NN 145/13)

\(1\) Ako se posebni način ispitivanja ugroženog svjedoka odnosi samo na
prikrivanje podataka, ispitivanje će se provesti pod pseudonimom bez
navođenja ostalih podataka iz članka 288. stavak 2. ovog Zakona. U
ostalom dijelu, ispitivanje ugroženog svjedoka provest će se prema općim
odredbama ovog Zakona o ispitivanju svjedoka.

\(2\) Nakon završenog ispitivanja ugroženi svjedok će potpisati zapisnik
pseudonimom.

Članak 297. (NN 76/09, 145/13, 70/17)

\(1\) Ako se posebni način ispitivanja i sudjelovanja ugroženog svjedoka
u postupku odnosi osim na prikrivanje podataka iz članka 288. stavka 2.
ovog Zakona i na prikrivanje izgleda svjedoka, ispitivanje će se obaviti
posredstvom audio-video uređaja. Audio-video uređajem rukuje stručna
osoba. Lik svjedoka i glas će se tijekom ispitivanja izmijeniti. Svjedok
će se tijekom ispitivanja nalaziti u prostoriji koja je prostorno
odvojena od prostorije u kojoj se nalaze sudac istrage i druge osobe
koje su prisutne ispitivanju. Ispitivanje će se provesti prema članku
292. stavka 3. ovog Zakona.

\(2\) Sudac istrage može odrediti da se ispitivanje ugroženog svjedoka
snimi uređajem za audio-video ili audiosnimanje. Odluku o snimanju i
načinu provedbe snimanja sudac istrage će donijeti vodeći posebno računa
o zaštiti svjedoka. U tom slučaju sudac istrage ne vodi zapisnik. Snimka
će se prepisati u roku od tri dana.

\(3\) Ugroženi svjedok prije početka ispitivanja, osim upozorenja i
pouka iz članka 288. stavaka 3. i 4. i članka 289. stavka 1. i 2. ovog
Zakona mora biti upozoren prema članku 87. stavku 3. ovog Zakona.

\(4\) Kad se ispitivanje ugroženog svjedoka snima, sudac istrage koji
provodi ispitivanje navest će u zapisniku rješenje iz članka 295. stavka
4. ovog Zakona, a zatim će postupiti prema članku 87. stavka 5. ovog
Zakona posebno vodeći računa o zaštiti svjedoka.

\(5\) Kad se ispitivanje ugroženog svjedoka snima, o ispitivanju se
izrađuju dvije snimke, od kojih će se jedna odmah zapečatiti i predati
sucu istrage na čuvanje. Tu snimku potpisuju sudac istrage, ugroženi
svjedok pseudonimom i stručna osoba koja je provela snimanje. Druga
snimka se predaje državnom odvjetniku. Državni odvjetnik će izraditi
prijepis snimke u roku od petnaest dana i uložiti ga u spis.

Članak 298. (NN 145/13)

Osuđujuća presuda ne može biti utemeljena isključivo na iskazu svjedoka
pribavljenog prema članku 286. stavcima 2. do 4. ovog Zakona te na
iskazu ugroženog svjedoka.

Članak 299. (NN 145/13)

\(1\) Ako tijekom postupka ugroženi svjedok izjavi da više ne želi
posebni način ispitivanja i sudjelovanja koji su određeni, sudac istrage
će izjavu svjedoka uzeti na zapisnik, rješenjem opozvati rješenje iz
članka 295. stavka 4. ovog Zakona i dostaviti izjavu i rješenje o
opozivu državnom odvjetniku. Raniji iskaz tog svjedoka ostaje u spisu i
može se upotrijebiti kao dokaz. Protiv rješenja suca istrage iz
stavka 1. ovog članka žalba nije dopuštena.

\(2\) Svjedoka iz stavka 1. ovog članka ispitat će tijelo koje vodi
postupak prema općim pravilima o ispitivanju svjedoka.

Članak 300. (NN 76/09, 143/12, 145/13, 70/17)

\(1\) Iskaz svjedoka se, osim u slučajevima posebno propisanim ovim
Zakonom, ne može upotrijebiti kao dokaz u postupku ako:

1\) je kao svjedok ispitana osoba koja se ne može ispitati kao svjedok
(članak 284.),

2\) je kao svjedok ispitana osoba koja ne mora svjedočiti (članak 285.),
a nije na to upozorena ili se nije izričito odrekla toga prava,

3\) upozorenje iz članka 285. stavka 3. ovog Zakona i odricanje nije
ubilježeno u zapisnik,

4\) je kao svjedok ispitano dijete koje ne može shvatiti značenje prava
da ne mora svjedočiti (članak 285. stavak 4.),

5\) upozorenja iz članka 288. stavka 3. ovog Zakona nisu ubilježena u
zapisnik,

6\) je povrijeđeno pravo na uskratu odgovora iz članka 44. stavka 4.
točke 4. i članka 44. stavka 5. točke 3. ovog Zakona,

7\) u slučaju iz članka 6. stavka 3. ovog Zakona.

\(2\) Ako nije postupljeno prema odredbama članka 295. stavka 4. i 5.
ovog Zakona, iskaz ugroženog svjedoka ne može biti upotrijebljen kao
dokaz. O tome na prijedlog stranke ili svjedoka rješenjem odlučuje sudac
istrage. O žalbi protiv rješenja suca istrage odlučuje viši sud.

##### 5. Prepoznavanje

Članak 301. (NN 76/09, 145/13, 70/17)

\(1\) Prepoznavanje je utvrđivanje istovjetnosti osobe, predmeta,
prostora, zvuka, načina kretanja ili drugog obilježja, koje je opažao
okrivljenik ili svjedok, koja se utvrđuje usporedbom s drugom osobom,
predmetom, prostorom, zvukom, načinom kretanja ili drugim obilježjem.
Predmeti koji mogu poslužiti razjašnjenju stvari će se pokazati
okrivljeniku, a prema potrebi svjedocima i vještacima.

\(2\) Prije prepoznavanja upitat će se osoba koja obavlja prepoznavanje,
je li joj nakon vremena u kojemu je opažala, a prije prepoznavanja,
predmet prepoznavanja bio pokazan u naravi, na fotografiji, računalu,
evidenciji, snimci, zbirci podataka ili drugdje, te je li zna druge
okolnosti koje mogu utjecati na prepoznavanje. Odgovori će se upisati u
zapisnik.

\(3\) Od osobe koja obavlja prepoznavanje tražit će se da najprije što
detaljnije opiše predmet prepoznavanja i da navede okolnosti prema
kojima ga razlikuje od drugih predmeta. Ujedno će opisati okolnosti u
kojima je opažala i detaljno opisati rezultate prepoznavanja.

\(4\) Nakon toga će se osobi koja obavlja prepoznavanje pokazati osobu
ili drugi predmet prepoznavanja i to zajedno s drugim njemu, nepoznatim
osobama i predmetima. Prepoznavanje prostora provodi se tako da osoba
najprije što detaljnije opiše prostor, a zatim ga pokaže na snimci i u
naravi.

\(5\) Uz pisani pristanak osobe koja ga obavlja, prepoznavanje se može
provesti i putem odgovarajućih tehničkih uređaja i programa koji
omogućavaju istovremeno prikazivanje fotografija ili audio-video snimki
sukladno stavku 3. ovog članka. Tako provedeno prepoznavanje može se
snimiti audio-video uređajem.

\(6\) Ako okrivljenik obavlja prepoznavanje postupit će se prema
člancima 273. i 275. ovoga Zakona, a ako je predmet prepoznavanja
okrivljenik, poučit će se o pravu na branitelja koji može prisustvovati
prepoznavanju. U tom se slučaju na odgovarajući način primjenjuju
odredbe članka 273. stavaka 2., 3. i 5. ovoga Zakona. Ako svjedok
obavlja prepoznavanje postupit će se prema članku 288. stavcima 2., 3. i
4. ovoga Zakona.

\(7\) O prepoznavanju sastavit će se zapisnik i odgovarajuća snimka svih
pokazanih osoba, predmeta i prostora. Snimanje obavlja stručni pomoćnik.

Članak 302.

Prepoznavanje se može provesti pod uvjetima i na način određen
međunarodnim ugovorom.

Članak 303. (NN 145/13, 72/25)

\(1\) Ako postoji opravdana bojazan za sigurnost života ili tijela osobe
koja obavlja prepoznavanje ili njoj bliskih osoba, ili ako postoji
opravdana bojazan da će osoba čije se prepoznavanje obavlja utjecati na
tijek prepoznavanja, ili ako prepoznavanje obavlja dijete, tijelo koje
provodi prepoznavanje provest će ga tako da osoba čije se prepoznavanje
obavlja, ne može vidjeti ni čuti osobu koja obavlja prepoznavanje.

\(2\) Građani su dužni na poziv, osobno sudjelovati u prepoznavanju i
dati na raspolaganje stvari ili prostor u cilju prepoznavanja, osim ako
nemaju opravdani razlog za oslobođenje od te dužnosti. Ako građanin bez
opravdanog razloga neće sudjelovati u prepoznavanju, ili ne da stvar ili
ne stavi na raspolaganje prostor, kaznit će se novčanom kaznom do
6630,00 eura. Stavljanje na raspolaganje prostora ne odnosi se na dom.

##### 6. Očevid

Članak 304. (NN 80/11, 145/13)

\(1\) Očevidom se činjenice u postupku utvrđuju ili razjašnjavaju
opažanjem vlastitim osjetilima i njihovim pomagalima.

\(2\) Brisan.

Članak 305. (NN 70/17)

\(1\) Radi provjere izvedenih dokaza ili utvrđivanja činjenica koje su
važne za razjašnjenje stvari sud, na prijedlog stranke može odrediti
rekonstrukciju događaja ili pokus.

\(2\) Rekonstrukcija se obavlja tako da se ponove radnje ili situacije u
uvjetima uz koje se prema izvedenim dokazima događaj odvijao. Ako su u
iskazima pojedinih svjedoka ili okrivljenika radnje ili situacije
različito prikazane, događaj će se, u pravilu, rekonstruirati posebno sa
svakim od njih.

\(3\) Pokus se poduzima da bi se ispitao utjecaj određene okolnosti na
određenu stvar, stanje ili odnos.

\(4\) Rekonstrukcija i pokus se ne smiju obavljati na način kojim se
vrijeđa javni red ili moral ili se dovodi u opasnost život ili zdravlje
ljudi.

\(5\) Pri rekonstrukciji i pokusu mogu se, prema potrebi, ponovno
izvesti pojedini dokazi.

\(6\) Ako se rekonstrukcija poduzima uz sudjelovanje okrivljenika,
okrivljenik će se poučiti o pravu na branitelja koji može prisustvovati
rekonstrukciji. U tom se slučaju na odgovarajući način primjenjuju
odredbe članka 273. stavaka 2., 3. i 5. ovoga Zakona.

Članak 306.

\(1\) Tijelo koje obavlja očevid, rekonstrukciju ili pokus može
zatražiti pomoć stručne osobe kriminalističko-tehničke, prometne ili
druge struke, koja će, prema potrebi, poduzeti i pronalaženje,
osiguravanje ili opisivanje tragova te njihovo izuzimanje, obaviti
potrebna mjerenja i snimanja, izraditi skice ili prikupiti druge
podatke.

\(2\) Na očevid, rekonstrukciju i pokus može se pozvati i vještak ako bi
njegova prisutnost bila korisna za davanje nalaza i mišljenja.

\(3\) Tijelo koje obavlja očevid, rekonstrukciju ili pokus ovlašteno je
za neophodno potrebno vrijeme ograničiti pristup i boravak u prostoru
ili u prostorijama u kojima se ili predmetima na kojima se nalaze
činjenice koje zahtijevaju provedbu tih radnji.

\(4\) Kad se očevid, rekonstrukcija ili pokus obavlja na tijelu osobe,
postupit će se prema odredbama članka 326. stavka 2. ovog Zakona.

##### 7. Uzimanje otisaka prstiju i otisaka drugih dijelova tijela

Članak 307. (NN 70/17)

\(1\) Ako je potrebno utvrditi od koga potječu otisci prstiju ili otisci
drugih dijelova tijela, na pojedinim predmetima, ti otisci mogu se
uzimati od osoba za koje postoji vjerojatnost da su mogle doći u dodir s
tim predmetima.

\(2\) Otisci iz stavka 1. ovog članka mogu se uzimati i bez privole
osobe za koju postoji vjerojatnost da je mogla doći u dodir s pojedinim
predmetima.

\(3\) Otisci iz stavka 1. ovog članka uzimaju se odgovarajućom primjenom
pravila koja važe za uzimanje otisaka prstiju prema članku 211.
stavku 1. ovog Zakona i pravila uređenih drugim zakonom.

\(4\) Otisci iz stavka 1. ovoga članka mogu se koristiti i obrađivati
samo tako dugo dok se pridruživanje tragu ili utvrđivanje istovjetnosti
ili podrijetla ne isključi, a potom se uništavaju, osim ako nešto drugo
nije propisano zakonom.

\(5\) Otisci iz stavka 1. ovoga članka uzeti od okrivljenika koji je
kasnije u kaznenom postupku pravomoćno osuđen čuvaju se dvadeset godina
nakon završetka kaznenog postupka. Iznimno, ako je riječ o kaznenom
djelu za koje je propisana kazna zatvora od deset godina ili teža, ili
ako je riječ o kaznenom djelu protiv spolne slobode za koje je propisana
kazna zatvora teža od pet godina, otisci iz stavka 1. ovoga članka mogu
se čuvati najdulje četrdeset godina od završetka kaznenog postupka.

\(6\) Otisci iz stavka 1. ovoga članka uzeti od okrivljenika koji je
kasnije u kaznenom postupku pravomoćno oslobođen optužbe, ili je
postupak obustavljen, ili je optužba odbijena, uništit će se odmah po
završetku postupka.

\(7\) Po isteku rokova iz stavaka 5. i 6. ovoga članka, nadležno tijelo
će po službenoj dužnosti brisati te podatke.

\(8\) Otisci iz stavka 1. ovoga članka pronađeni na mjestu događaja koji
nisu pridruženi određenoj osobi čuvaju se trajno.

##### 8. Vještačenje

Članak 308.

Vještačenje se određuje kad za utvrđivanje ili ocjenu neke važne
činjenice treba pribaviti nalaz i mišljenje od osobe koja raspolaže
potrebnim stručnim znanjem ili vještinom.

Članak 309.

\(1\) Vještačenje određuje pisanim nalogom tijelo koje vodi postupak. U
nalogu će se navesti u svezi s kojim se činjenicama obavlja vještačenje
i kome se povjerava. Nalog se dostavlja i strankama.

\(2\) Ako za određenu vrstu vještačenja postoji stručna ustanova ili
državno tijelo, takva vještačenja, osobito složenija, povjeravat će se,
u pravilu, takvoj ustanovi ili tijelu. Ustanova, odnosno tijelo određuje
jednog ili više stručnjaka koji će obaviti vještačenje.

\(3\) U pravilu se određuje jednog vještaka, a ako je vještačenje
složeno, dva ili više vještaka.

\(4\) Ako za koju vrstu vještačenja postoje kod suda stalno određeni
vještaci, drugi se vještaci mogu odrediti samo ako postoji opasnost od
odgode, ili ako su stalni vještaci spriječeni, ili ako to zahtijevaju
druge okolnosti.

Članak 310. (NN 80/22, 72/25)

\(1\) Osoba koja se poziva kao vještak dužna je odazvati se pozivu i
dati svoj nalaz i mišljenje.

\(2\) Ako vještak koji je uredno pozvan ne dođe, a izostanak ne opravda,
ili ako odbije vještačiti, može se kazniti novčanom kaznom do 6630,00
eura, a u slučaju neopravdanog izostanka može se i prisilno dovesti.
Odluku od kažnjavanju i prisilnom dovođenju donosi sudac istrage.

\(3\) Neovisno od odredbe stavka 2. ovog članka, tijelo koje vodi
postupak može od vještaka zatražiti da navede rok u kojem će podnijeti
nalaz i mišljenje.

Članak 311.

\(1\) Za vještaka se ne može uzeti osoba koja ne može biti ispitana kao
svjedok ili osoba koja je oslobođena dužnosti svjedočenja, a ni osoba
prema kojoj je kazneno djelo počinjeno, a ako je uzeta, njezin nalaz i
mišljenje ne mogu se upotrijebiti kao dokaz u postupku.

\(2\) Razlog za izuzeće vještaka postoji i u svezi s osobom koja je
zajedno s tužiteljem, okrivljenikom, žrtvom ili oštećenikom zaposlena u
istom državnom tijelu ili kod istoga poslodavca.

\(3\) Za vještaka se, u pravilu, neće uzeti osoba koja je ispitana kao
svjedok.

Članak 312.

\(1\) Prije početka vještačenja pozvat će se vještak da predmet
vještačenja brižljivo prouči, da točno navede sve što zapazi i nađe te
da svoje mišljenje iznese nepristrano i u skladu s pravilima znanosti i
vještine. On će se posebno upozoriti da je davanje lažnog iskaza kazneno
djelo.

\(2\) Od vještaka se može tražiti da obeća da će iskazivati istinu.
Obećanje glasi: »Obećavam da ću povjerena mi vještačenja obavljati
savjesno i prema svom najboljem znanju, a nalaz i mišljenje iznijet ću
točno, potpuno i objektivno, sukladno pravilima struke.« Stalno
prisegnuti vještak samo će se upozoriti na prisegu.

\(3\) Vještaku se može dopustiti da razgleda spise. Vještak može
predložiti da se pribave predmeti i podaci koji su od važnosti za
davanje nalaza i mišljenja. Ako je prisutan pri očevidu ili drugoj
dokaznoj radnji, vještak može predložiti da se razjasne pojedine
okolnosti ili da se osobi koja se ispituje postave pojedina pitanja.

\(4\) Tijelo koje vodi postupak može prisustvovati radnjama vještaka.

Članak 313.

Ako je za svrhe vještačenja potrebno da se obavi analiza kakve tvari,
vještaku će se, ako je to moguće, staviti na raspolaganje samo dio te
tvari, a ostatak će se u potrebnoj količini osigurati za slučaj
naknadnih ispitivanja.

Članak 314.

\(1\) Nalaz i mišljenje vještaka unosi se odmah u zapisnik. Vještaku se
može odobriti da naknadno podnese pisani nalaz, odnosno mišljenje u roku
koji mu odredi tijelo koje vodi postupak, u dovoljnom broju primjeraka
za sud i stranke.

\(2\) Vještak može biti ispitan putem audio-video uređaja kad je to
predviđeno međunarodnim ugovorom ili kad se obje stranke suglase o tome.

Članak 315.

\(1\) Ako se vještačenje povjerava ustanovi ili državnom tijelu, tijelo
koje vodi postupak upozorit će da u davanju nalaza i mišljenja ne može
sudjelovati osoba iz članka 311. ovog Zakona ili osoba za koju postoje
razlozi za izuzeće od vještačenja propisani u ovom Zakonu te na
posljedice davanja lažnog nalaza i mišljenja.

\(2\) Ustanovi, odnosno državnom tijelu stavit će se na raspolaganje
materijal potreban za vještačenje, a ako je potrebno, postupit će se
prema odredbama članka 313. ovog Zakona.

\(3\) Ustanova, odnosno državno tijelo dostavlja pisani nalaz i
mišljenje potpisan od osoba koje su obavile vještačenje.

\(4\) Na zahtjev stranke, čelnik državnog tijela ili ustanove, priopćit
će imena stručnjaka koji će obaviti vještačenje.

\(5\) Odredbe članka 312. stavka 1. do 3. ovog Zakona ne primjenjuju se
kad je vještačenje povjereno ustanovi ili državnom tijelu. Tijelo koje
vodi postupak može tražiti od ustanove ili tijela objašnjenja o danom
nalazu i mišljenju.

Članak 316.

\(1\) U zapisniku o vještačenju ili u pisanom nalazu i mišljenju
naznačit će se tko je obavio vještačenje te zanimanje, stručna sprema i
specijalnost vještaka.

\(2\) Nakon završenog vještačenja, kojem nisu bile prisutne, stranke će
se izvijestiti da je vještačenje obavljeno i da zapisnik o vještačenju,
odnosno pisani nalaz i mišljenje mogu razgledati i preuzeti.

Članak 317.

Ako je nalaz vještaka nejasan, nepotpun ili u proturječnosti sam sa
sobom ili s izviđenim okolnostima, a ti se nedostaci ne mogu otkloniti
ponovnim ispitivanjem vještaka, obnovit će se vještačenje s istim ili
drugim vještakom.

Članak 318.

Ako u mišljenju vještaka ima proturječnosti ili nedostataka ili se
pojave osnove sumnje u točnost danog mišljenja, a ti se nedostaci ili
sumnja ne mogu otkloniti ponovnim ispitivanjem vještaka, zatražit će se
mišljenje drugog vještaka.

Članak 319.

\(1\) Pregled i obdukcija tijela poduzet će se uvijek kad postoji sumnja
ili je očito da je smrt prouzročena kaznenim djelom ili je u svezi s
počinjenjem kaznenog djela. Ako je tijelo već pokopano, odredit će se
ekshumacija radi njegova pregleda i obdukcije.

\(2\) Pri obdukciji tijela poduzet će se potrebne mjere da se ustanovi
istovjetnost tijela i u tu će se svrhu posebno opisati podaci o vanjskim
i unutarnjim tjelesnim osobinama tijela.

\(3\) Ekshumaciju može naložiti samo sud.

Članak 320.

\(1\) Kad se vještačenje ne obavlja u ustanovi, pregled i obdukciju
tijela obavlja jedan liječnik, a prema potrebi dva ili više liječnika,
koji po mogućnosti trebaju biti sudsko-medicinske struke.

\(2\) Za vještaka se ne može odrediti liječnik koji je liječio umrloga.
On se može ispitati kao svjedok pri obdukciji tijela radi davanja
razjašnjenja o tijeku i okolnostima bolesti.

Članak 321.

\(1\) U svojem mišljenju vještaci će osobito navesti koji je neposredni
uzrok smrti, što je taj uzrok izazvalo i kad je smrt nastupila.

\(2\) Ako je na tijelu nađena kakva ozljeda, utvrdit će se je li tu
ozljedu nanio tko drugi i ako jest, onda čime, na koji način, koliko
vremena prije nego što je smrt nastupila te je li ona prouzročila smrt.
Ako je na tijelu nađeno više ozljeda, utvrdit će se koja je od njih
prouzročila smrt, a ako je više ozljeda smrtonosnih, koja je od njih ili
koje su svojim skupnim djelovanjem bile uzrokom smrti.

\(3\) U slučaju iz stavka 2. ovog članka ima se osobito utvrditi je li
smrt prouzročena samom vrstom i općom naravi ozljede ili zbog osobnog
svojstva ili osobitog stanja organizma ozlijeđenoga, ili zbog slučajnih
okolnosti pod kojima je ozljeda nanesena.

\(4\) Osim toga utvrdit će se bi li pravodobno pružena pomoć mogla
otkloniti smrt.

Članak 322.

\(1\) Pri pregledu i obdukciji začetka treba posebno utvrditi njegovu
starost, sposobnost za izvanmaternični život i uzrok smrti.

\(2\) Pri pregledu i obdukciji tijela novorođenčeta utvrdit će se
posebno je li rođeno živo ili mrtvo, je li bilo sposobno za život,
koliko je dugo živjelo te vrijeme i uzrok smrti.

Članak 323.

\(1\) Ako postoji sumnja o trovanju, uputit će se sumnjive tvari koje su
nađene u tijelu ili na drugom mjestu, na vještačenje ustanovi koja
obavlja toksikološka ispitivanja.

\(2\) Pri pregledu sumnjivih tvari vještak će posebno utvrditi vrstu,
količinu i djelovanje nađenog otrova, a ako je riječ o pregledu tvari
uzetih iz tijela i količinu upotrijebljenog otrova.

Članak 324.

\(1\) Vještačenje tjelesnih ozljeda obavlja se u pravilu pregledom
ozlijeđenoga, a ako to nije moguće ili nije potrebno na temelju
medicinske dokumentacije ili drugih podataka u spisima.

\(2\) Nakon što točno opiše ozljede, vještak će dati mišljenje, osobito
o vrsti i težini svake pojedine ozljede i njihovu ukupnom djelovanju s
obzirom na njihovu narav ili posebne okolnosti slučaja, kakvo djelovanje
te ozljede obično proizvode, a kakvo su u određenom slučaju proizvele,
čime su ozljede nanesene i na koji način.

Članak 325. (NN 76/09, 143/12, 145/13)

\(1\) Ako se pojavi sumnja da je isključena ili smanjena ubrojivost
okrivljenika, da je okrivljenik zbog ovisnosti od alkohola ili opojnih
droga počinio kazneno djelo ili da je raspravno nesposoban zbog duševnih
smetnji, odredit će se vještačenje psihijatrijskim pregledom
okrivljenika.

\(2\) Ako je to nužno za obavljanje vještačenja okrivljenik može
rješenjem suda biti prisilno zadržan u zdravstvenoj ustanovi. Prije
potvrđivanja optužnice rješenje o prisilnom zadržavanju donosi sudac
istrage, a nakon potvrđivanja optužnice sud pred kojim se vodi rasprava.
Zadržavanje može trajati najviše mjesec dana. U slučaju potrebe za novim
vještačenjem, zadržavanje se može ponoviti samo jednom.

\(3\) Ako je vještačenje određeno radi ocjene okrivljenikove ubrojivosti
vještak će ustanoviti je li u vrijeme počinjenja kaznenog djela kod
okrivljenika postojala kakva duševna bolest, privremena duševna
poremećenost, nedovoljni duševni razvitak ili neka druga teža duševna
smetnja, te će odrediti narav, vrstu, stupanj i trajnost duševne smetnje
i dati svoje mišljenje o tome kakav je utjecaj takvo duševno stanje
imalo na okrivljenikovo shvaćanje značenja svojeg postupanja ili
vladanje svojom voljom.

\(4\) Ako vještak ocijeni da okrivljenik u vrijeme počinjenja djela nije
bio u mogućnosti shvatiti značenje svojeg postupanja ili nije mogao
vladati svojom voljom, dat će mišljenje o stupnju vjerojatnosti da bi ta
osoba zbog duševnih smetnji mogla počiniti teže kazneno djelo i je li za
otklanjanje te opasnosti potrebno njezino liječenje u psihijatrijskoj
ustanovi ili psihijatrijsko liječenje na slobodi, a ako ocijeni da su
okrivljenikove mogućnosti shvaćanja značenja svojeg postupanja ili
vladanja svojom voljom bile smanjene, dat će mišljenje postoji li
opasnost da razlozi za takvo stanje mogu i u budućnosti poticajno
djelovati za počinjenje novoga kaznenog djela (članak 75. stavak 1.
Kaznenog zakona (»Narodne novine«, br. 110/97., 27/98., 50/00., 129/00.,
51/01., 111/03., 190/03., 105/04., 84/05., 71/06., 110/07., 152/08.,
57/11. i 77/11.)), odnosno da bi okrivljenik zbog duševnih smetnji zbog
kojih je nastupila njegova bitno smanjena ubrojivost mogao u budućnosti
počiniti teže kazneno djelo (članak 68. stavak 1. Kaznenog zakona).

\(5\) Ako je vještačenje određeno radi ocjene okrivljenikove raspravne
sposobnosti, vještak će ustanoviti ima li okrivljenik duševne smetnje i
dati svoje mišljenje je li sposoban shvatiti prirodu i svrhu kaznenog
postupka, razumjeti pojedine procesne radnje i njihove posljedice,
sporazumijevati se s braniteljem i davati mu upute.

\(6\) Ako se u zdravstvenu ustanovu upućuje okrivljenik koji se nalazi u
istražnom zatvoru, sudac istrage obavijestit će tu ustanovu o razlozima
zbog kojih je određen istražni zatvor kako bi se poduzele mjere potrebne
za osiguranje svrhe istražnog zatvora.

\(7\) Vrijeme provedeno u zdravstvenoj ustanovi uračunat će se
okrivljeniku u pritvor ili istražni zatvor, odnosno u kaznu ako bude
izrečena.

Članak 326. (NN 76/09, 80/11, 145/13, 126/19)

\(1\) Tjelesni pregled okrivljenika poduzet će se i bez njegova
pristanka ako se može poduzeti bez štete za njegovo zdravlje i ako se
dokaz ne može pribaviti na drugi način.

\(2\) Tjelesni pregled drugih osoba može se bez njihova pristanka
poduzeti samo ako se mora utvrditi nalazi li se određeni trag ili
posljedica kaznenog djela na njihovu tijelu, a to se ne može utvrditi na
drugi način i ako se može poduzeti bez štete za njihovo zdravlje.

\(3\) Tjelesni pregled okrivljenika tijekom kojeg se ulazi u tjelesne
šupljine ili se od tijela odvajaju nadomjesci ili pomagala organa
pričvršćeni uz tijelo provodi se bez njegova pristanka ako se dokaz ne
može pribaviti na drugi način i ako se može poduzeti bez štete za
njegovo zdravlje, za kaznena djela za koja je propisana kazna zatvora od
pet godina ili teža kazna.

\(4\) Ako druga osoba ne pristane na pregled iz stavka 3. ovog članka,
on se može poduzeti po nalogu suca istrage za kaznena djela za koja je
propisana kazna zatvora teža od pet godina.

\(5\) Operativni zahvati na okrivljeniku mogu se na temelju sudskog
naloga poduzeti samo ako se u njegovom tijelu nalaze predmeti počinjenja
kaznenog djela koje na drugi način nije moguće izvaditi, a radi se o
sljedećim kaznenim djelima iz Kaznenog zakona: terorizam (članak 97.),
financiranje terorizma (članak 98.), javno poticanje na terorizam
(članak 99.), novačenje za terorizam (članak 100.), obuka za terorizam
(članak 101.), putovanje u svrhu terorizma (članak 101.a), terorističko
udruženje (članak 102.), ropstvo (članak 105.), trgovanje ljudima
(članak 106.), trgovanje dijelovima ljudskog tijela i ljudskim zamecima
(članak 107.), teško ubojstvo (članak 111.), iskorištavanje djece za
pornografiju (članak 163.), neovlaštena proizvodnja i promet drogama
(članak 190. stavak 2. i 3.), teška kaznena djela protiv opće sigurnosti
(članak 222.), krivotvorenje novca (članak 274.), nedozvoljeno
posjedovanje, izrada i nabavljanje oružja i eksplozivnih tvari (članak
331. stavak 3.), odavanje tajnih podataka (članak 347. stavak 4.) te
špijunaža (članak 348.). Odluku o operativnom zahvatu sud će donijeti
vodeći računa o nužnosti vađenja tih predmeta radi sprječavanja
ugrožavanja života okrivljenika i riziku operativnog zahvata.

\(6\) Uzimanje krvi i urina od okrivljenika i druge osobe poduzet će se
i bez njihovog pristanka ako se može poduzeti bez štete za njihovo
zdravlje, a potrebno je radi utvrđivanja činjenice važne za kazneni
postupak. Tu radnju provodi osoba medicinske struke.

\(7\) Tjelesni pregled iz stavka 1., 2. i 3. ovog članka poduzima
liječnik.

\(8\) Radnje iz stavka 1., 2. i 6. ovoga članka odredit će tijelo koje
provodi izvide ili postupak.

\(9\) Vještačenja koja uključuju i tjelesni pregled u smislu odredbe
stavka 3. ovoga članka nalaže sud.

\(10\) Ministar nadležan za unutarnje poslove u suradnji s ministrima
nadležnim za pravosuđe i zdravlje pravilnikom će propisati uvjete i
način uzimanja krivi i urina od okrivljenika i drugih osoba (stavak 6.
ovog članka), kao i uvjete koje ovlaštene ustanove i tijela moraju
ispunjavati da bi mogle obavljati poslove analize krvi i urina.

Članak 327. (NN 80/11, 145/13, 126/19)

\(1\) Nadležno tijelo može odrediti molekularno-genetsku analizu kako bi
se biološki tragovi uzeti s mjesta počinjenja djela ili drugog mjesta na
kojemu se nalaze tragovi kaznenog djela usporedili s biološkim uzorcima
uzetim od osoba iz stavka 2. ovog članka ili kako bi se utvrdila
istovjetnost određene osobe ili kako bi se ti tragovi ili uzorci
sravnili s rezultatima molekularno-genetskih ispitivanja dobivenim prema
ovom Zakonu ili drugim zakonima.

\(2\) Za svrhu iz stavka 1. ovog članka, uzorci biološkog materijala
uzet će se:

1\) s mjesta počinjenja i drugog mjesta na kojemu su tragovi kaznenog
djela,

2\) od okrivljenika,

3\) od žrtve,

4\) od druge osobe.

\(3\) Nadležno tijelo je dužno osobu čiji se uzorci uzimaju upozoriti da
će podaci biti molekularno-genetski analizirani i pohranjeni.

\(4\) Tijelo koje prije početka postupka provodi pretragu, privremeno
oduzimanje predmeta, očevid ili drugu dokaznu radnju može samo provesti
uzimanje uzoraka biološkog materijala s mjesta počinjenja kaznenog djela
i drugog mjesta na kojemu su tragovi kaznenog djela.

\(5\) Uzimanje uzoraka biološkog materijala od okrivljenika te
molekularno-genetsku analizu tih uzoraka nalaže državno odvjetništvo.

\(6\) Uzimanje uzoraka biološkog materijala od osoba iz stavka 2. točke
3. i 4. ovoga članka uz njihovu pisanu suglasnost može odrediti tijelo
koje provodi izvide ili postupak, dok molekularno-genetsku analizu tih
uzoraka uzetih od tih osoba nalaže državni odvjetnik. Te osobe će se
prije potpisivanja suglasnosti poučiti o svrsi uzimanja uzorka te
njegovu korištenju u svrhu molekularno-genetske analize. Ako suglasnost
nisu u mogućnosti dati ili je odbiju dati, uzimanje biološkog materijala
od tih osoba te molekularno-genetsku analizu tih uzoraka na prijedlog
državnog odvjetnika može naložiti sud.

\(7\) Molekularno-genetska analiza povjerava se vještaku. Njemu se
predaje materijal za ispitivanje u anonimiziranom obliku. Podaci iz
molekularno-genetskih ispitivanja mogu se pridružiti nekoj određenoj
osobi samo u onoj mjeri u kojoj je to potrebno za ispunjenje svrhe samog
ispitivanja.

Članak 327.a (NN 145/13)

\(1\) Ispitivani materijal koji pripada osobama iz članka 327. stavka 2.
ovog Zakona može se koristiti i obrađivati samo tako dugo dok se
pridruživanje tragu ili utvrđenje istovjetnosti ili podrijetla ne
isključi, a potom se uništava, osim ako nešto drugo nije propisano
zakonom.

\(2\) Podaci prikupljeni molekularno-genetskom analizom sukladno
odredbama članka 327. ovog Zakona od okrivljenika koji je kasnije u
kaznenom postupku pravomoćno osuđen pohranjuju se i čuvaju dvadeset
godina nakon završetka kaznenog postupka. Iznimno, ako je riječ o
kaznenom djelu za koje je propisana kazna zatvora od deset godina ili
teža, ili ako je riječ o kaznenom djelu protiv spolne slobode za koje je
propisana kazna zatvora teža od pet godina, navedeni podaci se mogu
čuvati najdulje četrdeset godina od završetka kaznenog postupka.

\(3\) Podaci prikupljeni molekularno-genetskom analizom uzoraka uzetih
sukladno odredbama članka 327. ovog Zakona od okrivljenika koji je
kasnije u kaznenom postupku pravomoćno oslobođen optužbe, ili je
postupak obustavljen ili je optužba odbijena, te podaci prikupljeni
molekularno-genetskom analizom uzoraka uzetih od osoba iz članka 327.
stavka 2. točke 3. ovog Zakona čuvaju se deset godina od završetka
postupka. Ako se molekularno-genetskom analizom uzoraka uzetih od osoba
iz članka 327. stavka 2. točke 4. ovog Zakona utvrdi da ne pripadaju
okrivljeniku, uzorci i podaci će se uništiti odmah po završetku
postupka.

\(4\) Po isteku rokova iz stavaka 2. i 3. ovog članka, nadležno tijelo
će po službenoj dužnosti brisati te podatke.

\(5\) Podaci prikupljeni molekularno-genetskom analizom uzoraka
pronađenih na mjestu događaja te drugih uzoraka koji nisu pridruženi
određenoj osobi čuvaju se trajno.

\(6\) Ministar nadležan za pravosuđe u suradnji s ministrima nadležnima
za zdravstvo, unutarnje poslove i obranu, pravilnikom propisuje način
uzimanja uzoraka biološkog materijala iz članka 327. ovog Zakona, uvjete
pohrane te nadzora nad pohranom, obradom i čuvanjem.

Članak 328.

\(1\) Kad je potrebno poduzeti vještačenje poslovnih knjiga, isprava i
podataka, tijelo koje vodi postupak dužno je vještacima naznačiti u
kojem pravcu i u kojem opsegu treba obavljati vještačenje te koje
činjenice i okolnosti treba utvrditi.

\(2\) Ako je za poduzimanje vještačenja poslovnih knjiga, isprava i
podataka trgovačkog društva i drugih pravnih osoba nužno da se najprije
sredi njihovo knjigovodstvo ili evidencija podataka, troškovi oko
sređivanja knjigovodstva i evidencija podataka padaju na teret
trgovačkog društva, odnosno druge pravne osobe.

\(3\) Rješenje iz stavka 2. ovog članka donosi tijelo koje vodi
postupak, na temelju obrazloženog pisanog izvješća vještaka kojima je
naloženo vještačenje poslovnih knjiga, isprava i podataka. U rješenju će
se naznačiti i svota koju je trgovačko društvo ili druga pravna osoba
dužna položiti sudu kao predujam za troškove oko sređivanja njezina
knjigovodstva ili evidencija podataka. Protiv tog rješenja nije
dopuštena žalba.

\(4\) Nakon okončanja radnji iz stavka 2. i 3. ovog članka tijelo koje
vodi postupak donosi, na temelju izvješća vještaka, rješenje kojim
utvrđuje visinu troškova i određuje da taj iznos podmiri trgovačko
društvo ili druga pravna osoba. Trgovačko društvo ili druga pravna osoba
mogu podnijeti žalbu protiv odluke o naknadi troškova i visine troškova.
O žalbi odlučuje vijeće.

##### 9. Dokaz ispravom

Članak 329. (NN 145/13)

\(1\) Isprave koje služe za utvrđivanje činjenica pribavljaju se i
čuvaju odgovarajućom primjenom odredaba ove Glave vodeći računa da se
isprava ne ošteti ili ne uništi i da se njen sadržaj sačuva u
neizmijenjenom obliku. Prema potrebi, tijelo koje vodi postupak, nakon
odgovarajuće provjere, izradit će presliku isprave, a izvornik će
vratiti podnositelju.

\(2\) U odnosu na isprave postupa se kao s drugim predmetima koji se
imaju upotrijebiti kao dokaz (članak 267. i 269.).

\(3\) Dokaz ispravom izvodi se njezinim čitanjem ili pregledavanjem.

##### 10. Dokaz snimkom

Članak 330. (NN 76/09)

\(1\) Snimka koja služi za utvrđivanje činjenica, pribavlja se primjenom
odredaba ove Glave.

\(2\) U odnosu na snimku postupa se kao s drugim predmetima koji se
imaju upotrijebiti kao dokaz (članak 267. i 269.), vodeći računa da se
snimka ne ošteti ili ne uništi i da se njen sadržaj sačuva u
neizmijenjenom obliku. Prema potrebi poduzet će se potrebne mjere da se
snimka sačuva u neizmijenjenom obliku ili izradi njezina kopija.

\(3\) Ako drukčije nije propisano ovim Zakonom, sadržaj snimke se
utvrđuje njezinim reproduciranjem. Ako je na snimci dijete, snimka će se
reproducirati izmjenom lika i glasa djeteta, ako je to potrebno radi
zaštite interesa djeteta, vodeći pritom računa o interesima postupka u
cjelini.

\(4\) Snimku reproducira stručna osoba.

##### 11. Elektronički (digitalni) dokaz

Članak 331.

Ako drukčije nije propisano ovim Zakonom, elektronički dokaz pribavlja
se primjenom odredaba članka 257., 262. i 263. ovog Zakona.

##### 12. Posebne dokazne radnje

Članak 332. (NN 145/13)

\(1\) Ako se izvidi kaznenih djela ne bi mogli provesti na drugi način
ili bi to bilo moguće samo uz nerazmjerne teškoće, na pisani obrazloženi
zahtjev državnog odvjetnika, sudac istrage može protiv osobe za koju
postoje osnove sumnje da je sama počinila ili zajedno s drugim osobama
sudjelovala u kaznenom djelu iz članka 334. ovog Zakona, pisanim,
obrazloženim nalogom odrediti posebne dokazne radnje kojima se
privremeno ograničavaju određena ustavna prava građana, i to:

1\) nadzor i tehničko snimanje telefonskih razgovora i drugih
komunikacija na daljinu,

2\) presretanje, prikupljanje i snimanje računalnih podataka,

3\) ulazak u prostorije radi provođenja nadzora i tehničko snimanje
prostorija,

4\) tajno praćenje i tehničko snimanje osoba i predmeta,

5\) uporabu prikrivenih istražitelja i pouzdanika,

6\) simuliranu prodaju i otkup predmeta te simulirano davanje potkupnine
i simulirano primanje potkupnine,

7\) pružanje simuliranih poslovnih usluga ili sklapanje simuliranih
pravnih poslova,

8\) nadzirani prijevoz i isporuku predmeta kaznenog djela.

\(2\) Iznimno, ako postoji opasnost od odgode i ako državni odvjetnik
ima razloga vjerovati da na vrijeme neće moći pribaviti nalog suca
istrage, nalog iz stavka 1. ovog članka, može na vrijeme od dvadeset
četiri sata izdati državni odvjetnik.

\(3\) Nalog iz stavka 2. ovog članka državni odvjetnik ne može izdati za
posebne dokazne radnje iz:

-- stavka 1. točke 2) ovog članka, ako način izvršenja te radnje
zahtijeva ulazak u dom, ili udaljeni ulazak u računalo osumnjičenika
koje se nalazi u njegovom domu,

-- stavka 1. točke 3) ovog članka, ako je radi provođenja nadzora i
tehničkog snimanja potrebno ući u dom.

\(4\) Nalog s oznakom vremena izdavanja i dopis u kojem će obrazložiti
razloge za njegovo izdavanje državni odvjetnik mora u roku od osam sati
od izdavanja dostaviti sucu istrage. Ujedno će ako smatra da treba
nastaviti s provođenjem posebne dokazne radnje podnijeti sucu istrage
pisani obrazloženi zahtjev za njezino daljnje provođenje. Sudac istrage
odmah po primitku naloga i dopisa ispituje jesu li postojali uvjeti za
izdavanje naloga te je li postojala opasnost od odgode iz stavka 2. ovog
članka.

\(5\) Sudac istrage odlučuje rješenjem o zakonitosti naloga državnog
odvjetnika. Ako sudac istrage odobri nalog državnog odvjetnika, a
državni odvjetnik je podnio zahtjev za daljnje provođenje dokazne
radnje, postupit će prema stavku 1. ovog članka. Ako se sudac istrage ne
složi s nalogom državnog odvjetnika, zatražit će da o tome odluku donese
vijeće. Ako je zahtijevano daljnje provođenje dokazne radnje određene
prema stavku 2. ovog članka ono se nastavlja do odluke vijeća. Vijeće o
zahtjevu suca istrage odlučuje u roku od dvanaest sati od primitka
zahtjeva. Ako je vijeće potvrdilo nalog državnog odvjetnika, a državni
odvjetnik je zahtijevao daljnje provođenje dokazne radnje, vijeće će
izdati nalog iz stavka 1. ovog članka. Ako vijeće ne odobri nalog, u
rješenju će naložiti da se odmah obustave radnje, a podaci prikupljeni
na temelju naloga državnog odvjetnika će se predati sucu istrage koji će
ih uništiti. O uništenju podataka sudac istrage sastavlja zapisnik.

\(6\) Posebne dokazne radnje iz članka 332. stavka 1. točke 3. ovog
Zakona kada je radi njezinog provođenja potrebno ući u dom određuju se
isključivo po nalogu suda koji je dužan voditi računa o razmjernom
ograničenju prava na nepovredivost osobnog i obiteljskog života.

\(7\) Radnje iz točke 1. stavka 1. ovog članka mogu se odrediti i prema
osobama za koje postoje osnove sumnje da počinitelju ili od počinitelja
kaznenih djela iz članka 334. ovog Zakona prenose priopćenja i poruke u
svezi s djelom, odnosno da se počinitelj služi njihovim priključcima na
telefon ili drugim telekomunikacijskim uređajem, koje kriju počinitelja
kaznenog djela ili mu prikrivanjem sredstava kojima je kazneno djelo
počinjeno, tragova kaznenog djela ili predmeta nastalih ili pribavljenih
kaznenim djelom ili na drugi način pomažu da ne bude otkriven.

\(8\) Pod uvjetima iz stavka 1. ovog članka, radnje iz stavka 1. točke
1., 2., 3., 4., 6., 7. i 8. ovog članka, mogu se uz pisani pristanak
osobe, primijeniti na sredstva, prostorije i predmete te osobe.

\(9\) U slučaju kad se ne raspolaže saznanjima o identitetu sudionika
kaznenog djela, radnja iz stavka 1. točke 8. ovog članka može se
odrediti prema predmetu kaznenog djela.

\(10\) Izvršenje radnji iz stavka 1. točke 5. i 6. ovog članka ne smije
predstavljati poticanje na počinjenje kaznenog djela.

Članak 333.

\(1\) Snimke, isprave i predmeti pribavljeni provedbom radnji iz članka
332. stavka 1. točke 1. do 8. ovog Zakona, mogu se upotrijebiti kao
dokaz u postupku.

\(2\) Prikriveni istražitelj i pouzdanik mogu se ispitati kao svjedoci o
sadržaju razgovora koje su vodili s osobama prema kojima je određena
radnja iz članka 332. stavka 1. točke 5. do 8. ovog Zakona, kao i svim
sudionicima kaznenog djela radi čijeg otkrivanja i dokazivanja je ta
radnja bila određena, a njihovi iskazi se mogu upotrijebiti kao dokaz u
postupku.

\(3\) Presuda i ocjena o nezakonitosti dokaza ne može se temeljiti
isključivo na iskazu svjedoka iz stavka 2. ovog članka.

Članak 334. (NN 76/09, 143/12, 145/13, 152/14, 70/17, 126/19, 80/22,
72/25)

Posebne dokazne radnje iz članka 332. stavka 1. ovog Zakona mogu se
odrediti za sljedeća kaznena djela iz Kaznenog zakona:

1\) ratnog zločina (članak 91. stavak 2.), terorizma (članak 97. stavak
1., 2. i 3.), financiranja terorizma (članak 98.), obuke za terorizam
(članak 101.), putovanja u svrhu terorizma (članak 101.a), terorističkog
udruženja (članak 102.), ropstva (članak 105.), trgovanja ljudima
(članak 106.), trgovanja dijelovima ljudskog tijela i ljudskim zamecima
(članak 107.), protupravnog oduzimanja slobode (članak 136. stavak 4.),
otmice (članak 137. stavak 3.), spolne zlouporabe djeteta mlađeg od
petnaest godina (članak 158.), podvođenja djeteta (članak 162. stavak 1.
i 3.), iskorištavanja djece za pornografiju (članak 163. stavak 2. i
3.), teških kaznenih djela spolnog zlostavljanja i iskorištavanja
djeteta (članak 166.), pranja novca (članak 265. stavak 5.), zlouporabe
položaja i ovlasti (članak 291. stavak 2.) ako je to djelo počinila
službena osoba, primanja mita (članak 293.) ako je to djelo počinila
službena osoba, trgovanja utjecajem (članak 295.) ako je to djelo
počinila službena osoba, zločinačkog udruženja (članak 328.), počinjenja
kaznenog djela u sastavu zločinačkog udruženja (članak 329. stavak 1.
točke 3. do 6.), podmićivanja zastupnika (članak 339. stavak 1.),
ubojstva osobe pod međunarodnom zaštitom (članak 352.), otmice osobe pod
međunarodnom zaštitom (članak 353.), za kaznena djela protiv Republike
Hrvatske (Glava XXXII.) i protiv Oružanih snaga Republike Hrvatske
(Glava XXXIV.) za koja je propisana kazna zatvora od najmanje pet godina
te za sva kaznena djela za koja je propisana kazna dugotrajnog zatvora,

2\) genocida (članak 88. stavak 3.), zločina agresije (članak 89. stavak
2. i 3.), odgovornosti zapovjednika (članak 96.), novačenja za terorizam
(članak 100.), pripremanja kaznenih djela protiv vrijednosti zaštićenih
međunarodnim pravom (članak 103.), mučenja i drugog okrutnog, neljudskog
ili ponižavajućeg postupanja ili kažnjavanja (članak 104.) ako je
počinjeno na štetu djeteta, ubojstva (članak 110.), protupravnog
oduzimanja slobode (članak 136. stavak 3.), otmice (članak 137.),
prostitucije (članak 157. stavak 2.), spolne zlouporabe djeteta starijeg
od petnaest godina (članak 159.), mamljenja djece za zadovoljenje
spolnih potreba (članak 161.), podvođenja djeteta (članak 162.),
iskorištavanja djece za pornografiju (članak 163.), iskorištavanja djece
za pornografske predstave (članak 164.), oduzimanja djeteta (članak 174.
stavak 3.), neovlaštene proizvodnje i prometa drogama (članak 190.
stavak 2., 3. i 4.), teških kaznenih djela protiv opće sigurnosti
(članak 222.), napada na zrakoplov, brod ili nepokretnu platformu
(članak 223.), razbojništva (članak 230. stavak 2.), iznude (članak 243.
stavak 4., 5. i 6.), primanja mita u gospodarskom poslovanju (članak
252.), zlouporabe u postupku javne nabave (članak 254.), izbjegavanja
carinskog nadzora (članak 257.), subvencijske prijevare (članak 258.),
pranja novca (članak 265.), krivotvorenja novca (članak 274.),
zlouporabe položaja i ovlasti (članak 291.), nezakonitog pogodovanja
(članak 292.), primanja mita (članak 293.), davanja mita (članak 294.
stavak 1.), trgovanja utjecajem (članak 295.), protuzakonitog ulaženja,
kretanja i boravka u Republici Hrvatskoj (članak 326. stavak 2),
počinjenja kaznenog djela u sastavu zločinačkog udruženja (članak 329.)
te podmićivanja zastupnika (članak 339. stavak 2.)

3\) javnog poticanja na terorizam (članak 99.), protupravnog oduzimanja
slobode (članak 136.), silovanja (članak 153.), teška kaznena djela
protiv spolne slobode (članak 154.), prostitucije (članak 157.),
oduzimanja djeteta (članak 174.), povrede djetetovih prava (članak
177.), krivotvorenja lijekova ili medicinskih proizvoda (članak 185.),
neovlaštene proizvodnje i prometa drogama (članak 190.), omogućavanja
trošenja droga (članak 191. stavak 2. i 3.), neovlaštene proizvodnje i
prometa tvarima zabranjenim u sportu (članak 191.a), iznude (članak
243.), primanja i davanja mita u postupku stečaja (članak 251.), davanja
mita u gospodarskom poslovanju (članak 253.), izrade, nabavljanja,
posjedovanja, prodaje ili davanja na uporabu sredstava za krivotvorenje
(članak 283.), davanja mita (članak 294.), davanja mita za trgovanje
utjecajem (članak 296.), odavanja službene tajne (članak 300.) ako je
tim djelom povrijeđena tajnost izvida i istraživanja, davanja lažnog
iskaza (članak 305.), sprečavanja dokazivanja (članak 306.), povrede
tajnosti postupka (članak 307.) ako je tim djelom povrijeđena tajnost u
kaznenom postupku, otkrivanja identiteta ugrožene osobe ili zaštićenog
svjedoka (članak 308.), prisile prema pravosudnom dužnosniku (članak
312.), protuzakonitog ulaženja, kretanja i boravka u Republici Hrvatskoj
(članak 326.), nedozvoljenog posjedovanja, izrade i nabavljanja oružja i
eksplozivnih tvari (članak 331.), ubojstva osobe pod međunarodnom
zaštitom (članak 352.), otmice osobe pod međunarodnom zaštitom (članak
353.), napada na osobu pod međunarodnom zaštitom (članak 354.),
prijetnje osobi pod međunarodnom zaštitom (članak 355.) te za kaznena
djela protiv računalnih sustava, programa i podataka (Glava XXV.) i
protiv intelektualnog vlasništva (Glava XXVII.) ako su počinjena
uporabom računalnih sustava ili mreža.

Članak 335. (NN 76/09, 145/13, 70/17, 80/22, 72/25)

\(1\) U nalogu iz članka 332. stavka 1. ovog Zakona navode se
raspoloživi podaci o osobi protiv koje se posebne dokazne radnje
primjenjuju, činjenice iz kojih proizlazi potreba poduzimanja te rok
trajanja koji mora biti primjeren ostvarenju cilja kao i način, opseg i
mjesto provođenja radnje. Radnje izvršava policija. Službene i odgovorne
osobe koje sudjeluju u postupku odlučivanja i izvršenja radnji iz članka
332. ovog Zakona dužne su kao tajnu čuvati sve podatke koje su saznale u
svezi s radnjama.

\(2\) Operativno-tehnički centar za nadzor telekomunikacija koji obavlja
tehničku koordinaciju s davateljem telekomunikacijskih usluga u
Republici Hrvatskoj kao i davatelji telekomunikacijskih usluga, dužni su
policiji osigurati potrebnu tehničku pomoć. Za postupanje protivno toj
obvezi, sudac istrage će na obrazloženi prijedlog državnog odvjetnika
kazniti davatelja telekomunikacijske usluge novčanom kaznom do
132.720,00 eura te odgovornu osobu u Operativno-tehničkom centru za
nadzor telekomunikacija koji obavlja tehničku koordinaciju i u davatelju
telekomunikacijskih usluga u Republici Hrvatskoj novčanom kaznom u
iznosu do 6630,00 eura, a ako i nakon toga ne izvrši rješenje može se
odgovorna osoba kazniti zatvorom do izvršenja, ali najdulje mjesec dana.
Žalba protiv rješenja o novčanoj kazni i zatvoru ne zadržava izvršenje
rješenja.

\(3\) Posebne dokazne radnje iz članka 334. ovog Zakona određuju se na
vrijeme do tri mjeseca. Na prijedlog državnog odvjetnika, sudac istrage
može te radnje produljiti za još tri mjeseca ako one daju rezultate, a
postoji razlog da se nastavi s njihovim provođenjem radi prikupljanja
dokaza. Nakon proteka šest mjeseci za kaznena djela iz članka 334.
točke 1. i 2. ovog Zakona, te radnje mogu se produljiti za još šest
mjeseci. Iznimno, za kaznena djela iz članka 334. točke 1. ovog Zakona,
te radnje mogu se produljiti za daljnjih šest mjeseci, ako je njihovo
produljenje nužno radi ostvarenja svrhe radi koje su bile odobrene.
Protiv rješenja suca istrage kojim se odbija prijedlog državnog
odvjetnika za produljenje radnje državni odvjetnik može podnijeti žalbu
u roku od osam sati o kojoj odlučuje vijeće istog suda u roku od
dvanaest sati.

\(4\) Čim prestanu pretpostavke iz članka 332. stavka 1. ovog Zakona,
sudac istrage je dužan odrediti obustavu poduzetih radnji. Ako državni
odvjetnik odustane od kaznenog progona, odnosno ako podaci i obavijesti
pribavljeni primjenom poduzetih radnji nisu potrebni za kazneni
postupak, uništit će se pod nadzorom suca istrage, koji će o tome
sastaviti posebni zapisnik.

\(5\) Nalog iz stavka 1. ovog članka čuva se u posebnom omotu. Nakon
prestanka radnje, a ako to probici postupka dopuštaju i prije, nalog se
na njezin zahtjev, može dostaviti osobi protiv koje je radnja bila
određena.

\(6\) Ako se prilikom poduzimanja radnji iz članka 332. stavka 1. ovog
Zakona zabilježe podaci i obavijesti koji upućuju na neko drugo kazneno
djelo i počinitelja iz članka 334. ovog Zakona, taj dio snimke će se
prepisati i dostaviti državnom odvjetniku, i može se upotrijebiti kao
dokaz u postupku za to kazneno djelo.

\(7\) Ako su radnje iz članka 332. ovog Zakona poduzete protivno odredbi
iz članka 332. ovog Zakona, dokazi za koje se iz tako prikupljenih
podataka saznalo ne mogu se upotrijebiti kao dokaz u postupku.

Članak 336.

\(1\) Državni odvjetnik i sudac istrage će na odgovarajući način
(prijepisom zapisnika ili službenih zabilješki bez osobnih podataka,
izdvajanjem službene zabilješke iz spisa i slično) spriječiti da
neovlaštene osobe, te okrivljenik i njegov branitelj ustanove
istovjetnost osoba koje su provele radnje iz članka 332. stavka 1. točke
4. i 5. ovog Zakona. Ako se te osobe ispituju kao svjedoci sud će u
pravilu postupiti prema odredbama članka 294. do 299. ovog Zakona.

\(2\) Osobe koje na bilo koji način saznaju podatke o sadržaju radnji
ili o osobama koje su sudjelovale u provođenju radnji iz članka 332.
ovog Zakona dužne su čuvati te podatke kao tajnu.

Članak 337. (NN 145/13)

((1) Radnje iz članka 332. ovog Zakona izvršava policija. O tijeku
izvršenja radnji policija sastavlja dnevna izvješća i dokumentaciju
tehničkog zapisa koju dostavlja državnom odvjetniku, na njegov zahtjev.
Sudac istrage može u svako doba tijekom provođenja posebnih dokaznih
radnji od državnog odvjetnika zahtijevati da mu dostavi izvješće o
tijeku tih radnji i potrebi njihova daljnjeg provođenja. Sudac istrage
može tijekom provođenja posebnih dokaznih radnji po potrebi od policije
zatražiti dostavu dnevnih izvješća i dokumentacije tehničkog zapisa radi
ocjene osnovanosti njihova daljnjeg provođenja, u opsegu i mjeri koju
sam odredi. Ako su radnje produljene za šest mjeseci sukladno članku
335. stavku 3. ovog Zakona, sudac istrage mora nakon tri mjeseca od
državnog odvjetnika zahtijevati dostavu izvješća o daljnjoj potrebi
provođenja tih radnji.

\(2\) Po isteku radnji policija sastavlja posebno izvješće za državno
odvjetništvo i suca istrage u kojem navodi:

1\. vremenski početak i završetak radnje,

2\. broj i identitet osoba obuhvaćenih radnjom.

\(3\) Dokumentaciju tehničkog zapisa policija izrađuje u dva primjerka.
Jedan primjerak čuva u policijskoj arhivi. Drugi primjerak uz posebno
izvješće policija dostavlja državnom odvjetniku uz prikupljene snimke i
dokumentaciju.

\(4\) Uporaba prikrivenih istražitelja uključuje pravo prikrivenog
istražitelja na ulazak u nečiji dom ako su ispunjeni uvjeti što ih
predviđaju zakonski propisi o ulasku policije u dom bez sudskog naloga.

\(5\) Ako osim uvjeta iz članka 332. stavka 1. ovog Zakona postoje
dokazi za osnovanu sumnju da će doći do počinjenja osobito teških
kaznenih djela iz članka 334. ovog Zakona ili su neka od njih već
počinjena, sudac istrage može na prijedlog državnog odvjetnika rješenjem
odrediti da prikriveni istražitelj uz ulazak u tuđi dom, može uporabiti
tehnička sredstva za snimanje nejavnih razgovora. Ako sudac istrage
odbije prijedlog donosi rješenje. Protiv tog rješenja državni odvjetnik
može u roku od osam sati podnijeti žalbu. O žalbi odlučuje vijeće u roku
od dvanaest sati.

\(6\) Primjena radnji iz članka 332. stavka 1. ovog Zakona prestaje čim
prestanu razlozi radi kojih su bile određene. Državni odvjetnik i sud po
službenoj dužnosti paze na postojanje razloga iz kojih je radnja
određena.

\(7\) Ministar nadležan za unutarnje poslove, uz prethodnu suglasnost
ministra nadležnog za pravosuđe, donosi propise kojima se uređuje način
izvršenja radnji iz članka 332. ovog Zakona.

Članak 338. (NN 80/11)

\(1\) Snimke, isprave i predmeti pribavljeni provedbom radnji iz članka
332. stavka 1. ovog Zakona, mogu se koristiti kao dokaz samo u postupku
protiv osobe iz članka 332. stavka 1. ovog Zakona i u slučaju iz članka
335. stavka 6. ovog Zakona.

\(2\) Cjelovita snimka, zapis i dokumentacija čuvaju se zapečaćeni u
državnom odvjetništvu. Kad je to s obzirom na okolnosti moguće, na
prijedlog državnog odvjetnika, sudac istrage naložit će da se za spis
predmeta izdvoje samo oni dijelovi snimke, zapisa i dokumentacije koji
se odnose na taj kazneni postupak.

\(3\) U tu svrhu državni odvjetnik dostavlja sucu istrage obrazloženi
prijedlog i cjelovitu snimku koju će sudac istrage vratiti nakon što
izdvoji dio snimke koji se odnosi na taj kazneni postupak. Izdvajanje
provodi pod nadzorom suca istrage stručni pomoćnik.

\(4\) Na zahtjev okrivljenika državni odvjetnik će mu odmah omogućiti
reprodukciju snimke, ili uvid u zapis ili dokumentaciju. Nakon što je
provedena reprodukcija ili uvid u zapis ili dokumentaciju, okrivljenik
može na raspravi predložiti da se pojedini dijelovi ili cjelovita
snimka, zapis ili dokumentacija reproducira ili pročita.

Članak 339. (NN 80/11, 143/12, 145/13, 126/19)

\(1\) Sudac istrage može, na prijedlog državnog odvjetnika naložiti da
poštanske i druge prometne organizacije zadrže i njemu, uz potvrdu
primitka, predaju pisma, brzojave i druge pošiljke koje su upućene
okrivljeniku ili koje on odašilje ako postoje okolnosti zbog kojih se s
osnovom može očekivati da će te pošiljke poslužiti kao dokaz u postupku.
Nalog sadrži podatke iz članka 335. stavka 1. ovog Zakona.

\(2\) Radnja iz stavka 1. ovog članka može biti naložena za sljedeća
kaznena djela iz Kaznenog zakona:

1\) spolnog zlostavljanja i iskorištavanja djeteta (Glava XVII.) i
protiv intelektualnog vlasništva (Glava XXVII.),

2\) genocida (članak 88.), zločina agresije (članak 89.), zločina protiv
čovječnosti (članak 90.), ratnog zločina (članak 91.), odgovornosti
zapovjednika (članak 96.), terorizma (članak 97.), financiranja
terorizma (članak 98.), javnog poticanja na terorizam (članak 99.),
novačenja za terorizam (članak 100.), obuke za terorizam (članak 101.),
putovanja u svrhu terorizma (članak 101.a), terorističkog udruženja
(članak 102.), ubojstva (članak 110.), teškog ubojstva (članak 111.),
otmice (članak 137.), pranja novca (članak 265.), zločinačkog udruženja
(članak 328.), počinjenja kaznenog djela u sastavu zločinačkog udruženja
(članak 329.), veleizdaje (članak 340.), priznavanja okupacije i
kapitulacije (članak 341.), odavanja tajnih podataka (članak 347.),
špijunaže (članak 348.), pripremanja kaznenih djela protiv Republike
Hrvatske (članak 350.), ubojstva osobe pod međunarodnom zaštitom (članak
352.) i otmice osobe pod međunarodnom zaštitom (članak 353.).

\(3\) Privremeno oduzimanje može trajati najdulje četiri mjeseca, a na
obrazloženi prijedlog državnog odvjetnika sudac istrage može produljiti
trajanje za daljnja dva mjeseca. Ako su kaznena djela iz stavka 2.
točke 1. ovog članka počinjena uporabom računalnih sustava ili mreža
privremeno oduzimanje može trajati najdulje godinu dana.

\(4\) Državni odvjetnik može naložiti samo zadržavanje pošiljaka, ali su
organizacije navedene u stavku 1. ovog članka obvezne obustaviti
zadržavanje ako u roku od tri dana nakon primitka naloga, ne prime
rješenje suca istrage.

\(5\) Zadržane pošiljke otvara državni odvjetnik u prisutnosti dva
svjedoka. Pri otvaranju pazit će se da se ne oštete pečati, a omoti će
se i adrese sačuvati. O otvaranju će se sastaviti zapisnik.

\(6\) Ako interesi postupka dopuštaju, sadržaj pošiljke može se
priopćiti u cijelosti ili djelomično okrivljeniku, odnosno osobi kojoj
je upućena, a može mu se pošiljka i predati. Ako je okrivljenik odsutan,
sadržaj pošiljke će se kad za to postoji opravdan interes, priopćiti ili
predati kome od njegovih srodnika, a ako njih nema, vratit će se
pošiljatelju, ako se to ne protivi interesima postupka ili drugim važnim
interesima.

\(7\) Odredbe stavka 1. do 5. ovog članka ne primjenjuje se na pisma,
brzojave i druge pošiljke između okrivljenika i njegova branitelja.

\(8\) Ako je postupljeno protivno stavku 1. do 5. ovog članka dokazi za
koje se saznalo iz tako prikupljenih podataka ne mogu se upotrijebiti u
kaznenom postupku.

##### 13. Provjera uspostavljanja telekomunikacijskog kontakta

Članak 339.a (NN 145/13, 152/14)

\(1\) Ako postoji sumnja da je registrirani vlasnik ili korisnik
telekomunikacijskog sredstva počinio kazneno djelo iz članka 334. ovog
Zakona ili neko drugo kazneno djelo za koje je propisana kazna zatvora
teža od pet godina policija može, na temelju naloga suca istrage, a radi
prikupljanja dokaza, putem Operativno-tehničkog centra za nadzor
telekomunikacija od operatora javnih komunikacijskih usluga zatražiti
provjeru istovjetnosti, trajanja i učestalosti komunikacije s određenim
elektroničkim komunikacijskim adresama, utvrđivanje položaja
komunikacijskog uređaja, kao i utvrđivanje mjesta na kojima se nalaze
osobe koje uspostavljaju elektroničku komunikaciju, te identifikacijske
oznake uređaja.

\(2\) Za registriranog vlasnika ili korisnika telekomunikacijskog
sredstva koji je povezan s osobom za koju postoji sumnja da je počinila
kazneno djelo iz članka 334. ovog Zakona ili neko drugo kazneno djelo za
koje je propisana kazna zatvora teža od pet godina policija može, na
temelju naloga suca istrage, putem Operativno-tehničkog centra za nadzor
telekomunikacija zatražiti od operatora javnih komunikacijskih usluga
provjeru iz stavka 1. ovog članka.

\(3\) Odluku o zahtjevu državnog odvjetnika sudac istrage dužan je
donijeti u roku od četiri sata. Nalog za provjeru iz stavka 1. i 2. ovog
članka sudac istrage izdaje na temelju obrazloženog prijedloga nadležnog
državnog odvjetnika.

\(4\) Iznimno, ako postoji opasnost od odgode i ako državni odvjetnik
ima razloga vjerovati da na vrijeme neće moći pribaviti nalog suca,
nalog iz stavka 1. i 2. ovog članka može izdati nadležni državni
odvjetnik.

\(5\) Nalog iz stavka 4. ovog članka i dopis u kojem će obrazložiti
razloge za njegovo izdavanje državni odvjetnik mora odmah, a najkasnije
u roku od 24 sata od izdavanja, dostaviti sucu istrage.

\(6\) Sudac istrage odlučuje rješenjem o zakonitosti naloga državnog
odvjetnika u roku od 48 sati od primitka naloga i dopisa. Protiv
rješenja suca istrage državni odvjetnik nema prava žalbe.

\(7\) U nalogu iz stavka 1., 2. i 4. ovog članka, uz podatke iz članka
168. stavka 2. ovog Zakona, navode se osobni podaci osobe koja je
registrirani vlasnik ili korisnik komunikacijskog sredstva te svrha radi
koje se nalog izdaje.

\(8\) Nalog za provjeru uspostavljanja telekomunikacijskih kontakata
nije potreban ako je registrirani vlasnik ili korisnik komunikacijskog
sredstva dao pisani pristanak.

\(9\) Ako su podaci iz stavka 1. i 2. ovog članka pribavljeni bez naloga
suca istrage odnosno ako državni odvjetnik nije u roku iz stavka 5. ovog
članka dostavio sucu istrage nalog ili ako je odbijen zahtjev državnog
odvjetnika za ovjeru naloga za provjeru uspostavljanja
telekomunikacijskih kontakata, tako prikupljeni podaci ne mogu se
upotrijebiti kao dokaz u postupku.

Članak 340.

\(1\) Policija može osobne podatke građana, pohranjene u zbirkama i
drugim registrima sravnjivati s policijskim evidencijama, registrima i
zbirkama s automatskom obradom podataka ako postoje osnove sumnje da je
počinjeno kazneno djelo za koje se progoni po službenoj dužnosti. Tako
prikupljene obavijesti će se, uz izvješće državnom odvjetniku, izbrisati
iz navedenih evidencija čim prestanu biti potrebne za uspješno vođenje
kaznenog postupka, ali najkasnije u roku od dvanaest mjeseci od dana
njihove pohrane. Taj rok može sudac istrage na prijedlog državnog
odvjetnika iznimno produljiti za tri mjeseca ako je vjerojatno da će se
na taj način uspješno okončati raspisana potraga za određenom osobom ili
predmetima.

\(2\) Ako sudac istrage odbije prijedlog iz stavka 1. ovog članka
odlučuje rješenjem. Protiv tog rješenja državni odvjetnik može podnijeti
žalbu.

#### Glava XIX. OPTUŽIVANJE

##### 1. Podizanje, sadržaj i predaja optužnice

Članak 341. (NN 145/13)

\(1\) Optužnicu podiže državni odvjetnik nakon što je završena istraga.

\(2\) Državni odvjetnik podiže optužnicu za kaznena djela za koja se ne
provodi istraga ako prikupljeni podaci koji se odnose na kazneno djelo i
počinitelja daju dovoljno osnova za podizanje optužnice.

\(3\) Državni odvjetnik može za kaznena djela iz članka 216. stavka 1.
ovog Zakona podignuti optužnicu i bez provođenja istrage ako rezultati
provedenih radnji koji se odnose na kazneno djelo i počinitelja daju
dovoljno osnova za podizanje optužnice.

\(4\) Prije podizanja optužnice okrivljenik mora biti ispitan, osim ako
je u optužnici predloženo suđenje u odsutnosti (članak 402.).

Članak 342. (NN 143/12, 145/13)

\(1\) Optužnica sadrži:

1\) ime i prezime okrivljenika s osobnim podacima (članak 272. stavak
1.) kao i podacima o tome nalazi li se i otkad u istražnom zatvoru ili
se nalazi na slobodi, a ako je prije podizanja optužnice pušten na
slobodu, koliko je proveo u pritvoru i istražnom zatvoru,

2\) opis djela iz kojeg proistječu zakonska obilježja kaznenog djela,
vrijeme i mjesto počinjenja kaznenog djela, predmet na kojemu je i
sredstvo kojim je počinjeno kazneno djelo te ostale okolnosti potrebne
da se kazneno djelo što točnije odredi,

3\) zakonski naziv kaznenog djela, s navođenjem odredaba Kaznenog zakona
koje se na prijedlog tužitelja imaju primijeniti,

4\) dokaze na kojima se temelji optužnica,

5\) obrazloženje u kojem će se opisati stanje stvari.

\(2\) Državni odvjetnik dostavlja sudu uz optužnicu i spis predmeta.

\(3\) Optužnica za kaznena djela za koja je propisana novčana kazna ili
kazna zatvora do pet godina, uz sadržaj iz stavka 1. točke 1. do 4. ovog
članka, sadrži samo kratke razloge te prijedlog vrste i mjere kazne,
sudske opomene, uvjetne osude, djelomične uvjetne osude, zamjene radom
za opće dobro na slobodi, posebnih obveza, zaštitnog nadzora, sigurnosne
mjere te mjere oduzimanja predmeta, odnosno druge mjere propisane
kaznenim zakonom čije se izricanje traži.

\(4\) Ako se okrivljenik nalazi na slobodi, u optužnici se može
predložiti da se odredi istražni zatvor, a ako se nalazi u pritvoru ili
istražnom zatvoru, može se predložiti da se pusti na slobodu.

\(5\) Jednom optužnicom može se obuhvatiti više kaznenih djela ili više
okrivljenika samo ako se prema odredbama članka 25. ovog Zakona može
provesti jedinstven postupak i donijeti jedna presuda.

Članak 343.

Optužnica se dostavlja optužnom vijeću nadležnog suda u onoliko
primjeraka koliko ima okrivljenika i branitelja i jedan primjerak za
sud.

##### 2. Prethodno ispitivanje i odgovor na optužnicu

Članak 344. (NN 76/09, 143/12, 145/13, 70/17)

\(1\) Predsjednik optužnog vijeća ispitat će bez odgode, a ako je
okrivljenik lišen slobode, u roku od četrdeset i osam sati je li:

1\) optužnicu podnio ovlašteni tužitelj,

2\) optužnica podignuta nakon što su ispunjeni zakonski uvjeti (članak
341. i 356. stavak 3.),

3\) optužnica propisno sastavljena (članak 342.),

4\) se u spisu predmeta nalaze dokazi koji se prema članku 86. ovog
Zakona imaju izdvojiti iz spisa,

5\) optužnica podignuta u roku iz članka 230. stavka 1., članka 356.
stavaka 3. i 5. i članka 365. stavaka 2. i 4. ovoga Zakona,

6\) postoje razlozi iz članka 355. stavka 1. točke 1. -- 3. ovog Zakona.

\(2\) Predsjednik optužnog vijeća će rješenjem obustaviti kazneni
postupak ili odbaciti optužnicu koju nije podnio ovlašteni tužitelj i
koja je podignuta iako nisu ispunjeni zakonski uvjeti ili nakon isteka
roka iz članka 230. stavka 1., članka 356. stavaka 3. i 5. i članka 365.
stavaka 2. i 4. ovoga Zakona ili ako su ispunjeni razlozi iz članka 355.
stavka 1. točaka 1. do 3. ovoga Zakona. O žalbi protiv rješenja
predsjednika optužnog vijeća odlučuje viši sud.

\(3\) Ako predsjednik optužnog vijeća ustanovi da optužnica ima
nedostatke u odnosu na sastojke iz članka 342. stavka 1. točke 1. do 5.
ovog Zakona, vratit će je tužitelju da u roku od tri dana ispravi
nedostatke. Iz opravdanih razloga, na zahtjev tužitelja, predsjednik
optužnog vijeća može produljiti taj rok za daljnja tri dana, osim ako je
okrivljenik lišen slobode. Ako državni odvjetnik propusti taj rok,
predsjednik optužnog vijeća će izvijestiti višeg državnog odvjetnika.
Protiv rješenja o vraćanju optužnice i rješenja o produljenju roka žalba
nije dopuštena. Ako oštećenik kao tužitelj propusti spomenuti rok,
smatrat će se da je odustao od progona i postupak će se obustaviti.

\(4\) Ako predsjednik optužnog vijeća ustanovi da u spisu predmeta
postoje dokazi koji se prema članku 86. ovog Zakona imaju izdvojiti iz
spisa, donijet će rješenje o njihovu izdvajanju iz spisa. O žalbi protiv
rješenja predsjednika optužnog vijeća odlučuje viši sud.

\(5\) Izdvojeni dokazi ne mogu se razgledati ni upotrijebiti pri
odlučivanju o optužnici niti u kaznenom postupku.

Članak 345. (NN 76/09, 80/11, 145/13)

\(1\) Propisno sastavljenu optužnicu predsjednik optužnog vijeća
dostavlja okrivljeniku koji je na slobodi bez odgode, a ako je lišen
slobode u roku od dvadeset četiri sata od okončanja ispitivanja
optužnice prema članku 344. ovog Zakona. Uz optužnicu predsjednik
optužnog vijeća dostavlja okrivljeniku pouku o pravu na odgovor, te
pouku o pravu na branitelja iz članka 72. stavka 1. ovog Zakona. Ako
okrivljenik ima branitelja optužnica se dostavlja i branitelju.

(2)Ako se optužnica odnosi na kazneno djelo iz članka 66. stavak 1.
točka 5. ovog Zakona, optužnica se dostavlja i branitelju.

\(3\) Ako je protiv okrivljenika sud odredio istražni zatvor, optužnica
se predaje okrivljeniku pri njegovu zatvaranju, zajedno s rješenjem
kojim se određuje istražni zatvor.

\(4\) Ako se okrivljenik kojemu je određen istražni zatvor ne nalazi u
zatvoru suda kod kojeg će se održati rasprava, sudac istrage odredit će
da se okrivljenik odmah dovede u taj zatvor, gdje će mu se predati
optužnica i pouka o pravu na odgovor.

Članak 346.

\(1\) Okrivljenik ima pravo podnijeti pisani odgovor na optužnicu u roku
od osam dana od primitka optužnice.

\(2\) Odgovor na optužnicu može podnijeti i branitelj bez posebne
okrivljenikove ovlasti, ali ne i protiv njegove volje.

\(3\) Okrivljenik se može odreći prava na podnošenje odgovora na
optužnicu.

##### 2.a Pritužba zbog nepostupanja suda u zakonskim rokovima u prethodnom postupku

Članak 347. (NN 145/13)

\(1\) Tijekom prethodnog postupka stranke i oštećenik mogu zbog
nepostupanja suda u rokovima propisanima zakonom podnijeti pritužbu
predsjedniku suda, koji će odrediti novi rok za poduzimanje radnje koji
ne može biti duži od zakonskog.

\(2\) Stranke i oštećenik mogu podnijeti pritužbu predsjedniku suda i
zbog nepoduzimanja radnji suca istrage koje dovodi do odugovlačenja
postupka.

\(3\) Ako istragu provodi sudac istrage okrivljenik i oštećenik kao
tužitelj mogu se obratiti pritužbom predsjedniku suda zbog drugih
nepravilnosti u tijeku sudske istrage.

\(4\) Predsjednik suda će, nakon što primi pritužbu iz stavka 2. i 3.
ovog članka, bez odgode zatražiti od suca očitovanje o navodima
pritužbe.

\(5\) Predsjednik suda će pregledati spis te će, vodeći računa o
očitovanju suca, trajanju postupka i složenosti predmeta ocijeniti
osnovanost pritužbe. Ako je pritužba osnovana, predsjednik suda će
odrediti primjereni rok u kojem sudac istrage mora donijeti odluku
odnosno odrediti provođenje radnje.

\(6\) Predsjednik suda će u roku od petnaest dana od dana primitka
pritužbe obavijestiti podnositelja o odlukama iz stavka 1. i 5. ovog
članka.

\(7\) Ako predsjednik suda ne postupi sukladno odredbama ovog članka,
podnositelj se može obratiti predsjedniku neposredno višeg suda.

##### 3. Postupak pred optužnim vijećem

Članak 348. (NN 76/09, 80/11, 145/13, 80/22)

\(1\) Po isteku roka za odgovor na optužnicu predsjednik optužnog vijeća
nalogom određuje dan, sat i mjesto održavanja sjednice optužnog vijeća.
Sjednica se održava u roku od petnaest dana ako je okrivljenik u
istražnom zatvoru, a dva mjeseca dana ako je na slobodi. U posebno
složenim predmetima sjednica optužnog vijeća se ima održati u roku od
mjesec dana ako je okrivljenik lišen slobode ili u roku od tri mjeseca
ako je na slobodi.

\(2\) Na sjednicu se pozivaju državni odvjetnik, oštećenik, okrivljenik
i branitelj ako ga ima. Pozvane osobe će predsjednik vijeća upozoriti da
će se sjednica održati i u njihovoj odsutnosti.

\(3\) Okrivljenik će se u pozivu poučiti da će se sjednica optužnog
vijeća i u slučaju obvezne obrane održati iako se branitelj nije
odazvao.

\(4\) Ako se optužnica odnosi na kaznena djela za koja je propisana
novčana kazna ili kazna zatvora do pet godina, optužno vijeće ispituje
optužnicu u sjednici vijeća bez pozivanja stranaka, osim ako prije
početka sjednice zaprimi izjavu za donošenje presude na temelju
sporazuma stranaka, kada će postupiti prema članku 361. do 363. ovog
Zakona.

\(5\) Prisutnost stranaka na sjednici optužnog vijeća može se osigurati
i uz pomoć zatvorenog tehničkog uređaja za vezu na daljinu (audio-video
uređaj) kojim rukuje stručna osoba. Činjenica da su stranke bile
prisutne na sjednici optužnog vijeća uz pomoć audio-video uređaja, vrsta
uređaja te ime stručne osobe koja je njime rukovala unijet će se u
zapisnik o sjednici optužnog vijeća. U tom slučaju ne može se donijeti
presuda na temelju sporazuma stranaka.

Članak 349. (NN 76/09, 36/24)

\(1\) Prije početka sjednice predsjednik optužnog vijeća provjerava jesu
li svi pozvani došli na sjednicu.

\(2\) Ako na sjednicu ne dođe državni odvjetnik, okrivljenik ili njegov
branitelj, a dostava poziva nije uredno iskazana, sjednica će se
odgoditi. Ako na sjednicu ne dođe oštećenik kao tužitelj, iako je uredno
pozvan, a ni njegov opunomoćenik, vijeće će rješenjem obustaviti
postupak.

\(3\) Ako se okrivljeniku poziv nije mogao uručiti zbog neprijavljivanja
sudu promjene adrese, sjednica će se održati i u njegovoj odsutnosti.

\(4\) Sjednici optužnog vijeća mogu prisustvovati samo pozvane osobe.
Predsjednik optužnog vijeća upozorit će osobe koje sudjeluju na sjednici
da je neovlašteno otkrivanje sadržaja izvidnih i dokaznih radnji
provedenih tijekom nejavnog prethodnog postupka s ciljem da ih se učini
dostupnim javnosti kazneno djelo.

Članak 350. (NN 76/09, 145/13, 126/19)

\(1\) Predsjednik vijeća otvara sjednicu navođenjem optužnice o kojoj se
raspravlja te provjerava osobne podatke okrivljenika osim podataka o
ranijoj osuđivanosti, a posebno provjerava je li okrivljenik primio i
razumio pouku o pravima, a ako nije, naložit će državnom odvjetniku da
dostavi okrivljeniku pouku o pravima.

\(2\) Predsjednik optužnog vijeća poučit će stranke da u svojim
izlaganjima iz stavaka 4., 5. i 7. ovoga članka moraju iznijeti sve
prijedloge za izdvajanje nezakonitih dokaza, ako ih imaju. Pritom će ih
upozoriti da u kasnijem tijeku postupanja optužnog vijeća takve
prijedloge ne mogu staviti, osim ako su za razloge izdvajanja
nezakonitih dokaza saznali nakon stavljanja prijedloga za izdvajanje,
kada ti prijedlozi moraju biti posebno obrazloženi.

\(3\) Kada se postupak pred optužnim vijećem provodi na način propisan
člankom 348. stavkom 4. ovoga Zakona, stranke mogu prijedlog za
izdvajanje nezakonitih dokaza staviti u roku od petnaest dana od
primitka optužnice. Prijedlog će se smatrati pravovremenim ako ga vijeće
zaprimi prije početka sjednice.

\(4\) Državni odvjetnik, ako je prisutan, ukratko iznosi rezultate
istrage odnosno istraživanja i dokaze na kojima se zasniva optužnica i
koji opravdavaju njezino podizanje. Oštećenik ili njegov opunomoćenik
mogu obrazložiti imovinskopravni zahtjev, upozoriti na dokaze o krivnji
okrivljenika, te predložiti privremene mjere osiguranja imovinskopravnog
zahtjeva (članak 160.).

\(5\) Okrivljenik i branitelj, ako su prisutni, mogu upozoriti na dokaze
koji idu u korist okrivljenika, na moguće propuste u istrazi i tijekom
istraživanja. U odgovoru se okrivljenik i branitelj mogu očitovati o
tome koji dio optužbe osporavaju.

\(6\) Okrivljenik može dati izjavu da je kriv po svim ili nekim točkama
optužbe.

\(7\) Državni odvjetnik, okrivljenik i branitelj mogu na navode protivne
stranke uzvratiti samo jednom. Državni odvjetnik, okrivljenik i
branitelj izlažu i obrazlažu svoje zaključke služeći se podacima koji su
sadržani u spisu.

\(8\) Ako stranke predlažu određivanje ili ukidanje istražnog zatvora u
sjednici optužnog vijeća postupit će se prema članku 129. stavku 2. --
5. ovog Zakona.

\(9\) Ako vijeće smatra da može donijeti odluku, proglašava
raspravljanje na sjednici zaključenim.

Članak 351. (NN 145/13, 126/19)

\(1\) Ako su stranke stavile prijedlog za izdvajanje nezakonitih dokaza
u skladu s člankom 350. stavcima 2. i 3. ovoga Zakona ili ako vijeće,
neovisno o prijedlogu stranaka, ustanovi da u spisu postoje dokazi koji
se prema članku 86. ovoga Zakona imaju izdvojiti iz spisa, vijeće će
najprije odlučiti o izdvajanju nezakonitih dokaza, osim dokaza iz stavka
5. ovoga članka.

\(2\) Ako je za odluku o zakonitosti pojedinog dokaza potrebno izvođenje
dodatnih dokaza, oni će se izvesti odmah ili će se sjednica odgoditi
radi njihova izvođenja (prethodno suđenje o zakonitosti dokaza). Vijeće
će najprije odlučiti o zakonitosti dokaza, a nakon pravomoćnosti tog
rješenja donijet će odluku o optužnici.

\(3\) Protiv rješenja suda o zakonitosti dokaza dopuštena je posebna
žalba. O toj žalbi odlučuje viši sud. Prijedlog za izdvajanje
nezakonitih dokaza podnesen protivno članku 350. stavcima 2. i 3. ovoga
Zakona vijeće će odbaciti. Protiv tog rješenja žalba nije dopuštena.

\(4\) Izdvojeni dokazi ne mogu se razgledati ni upotrijebiti pri
odlučivanju u kaznenom postupku.

\(5\) Za kaznena djela za koja je propisana novčana kazna ili kazna
zatvora do pet godina, obavijesti, zapisnike i izjave iz članka 86.
stavka 3. ovog Zakona izdvojit će optužno vijeće nakon potvrđivanja
optužnice.

Članak 352. (NN 145/13) Brisan.

Članak 353. (NN 145/13) Brisan.

##### 4. Odlučivanje o potvrđivanju optužnice

Članak 354. (NN 76/09, 145/13)

\(1\) Ako vijeće ustanovi da je optužnica osnovana, donijet će rješenje
kojim potvrđuje optužnicu. Ako je državni odvjetnik predložio suđenje u
odsutnosti, optužno će vijeće odlučiti o osnovanosti optužnice i o
prijedlogu za suđenje u odsutnosti.

\(2\) Rješenje o potvrđivanju optužnice dostavlja se strankama,
branitelju i oštećeniku, a optužnica s tim rješenjem i spisima sudskoj
pisarnici.

\(3\) Sud će o potvrđivanju optužnice, kada istraga nije provedena,
obavijestiti ministarstvo nadležno za pravosuđe koje o tome vodi
evidenciju. Ako je protiv optuženika potvrđena druga optužnica,
ministarstvo će o tim optužnicama obavijestiti nadležne sudove.

\(4\) Ministar nadležan za pravosuđe donosi propise o vođenju evidencije
iz stavka 3. ovog članka.

Članak 355. (NN 76/09, 80/11, 145/13)

\(1\) Vijeće će rješenjem obustaviti kazneni postupak u odnosu na sve
ili pojedine točke optužnice ako ustanovi da:

1\) djelo koje je predmet optužbe nije kazneno djelo,

2\) postoje okolnosti koje isključuju okrivljenikovu krivnju,

3\) nema zahtjeva ovlaštenog tužitelja ili prijedloga, odnosno odobrenja
ovlaštene osobe, ako je to po zakonu potrebno, ili da postoje okolnosti
koje isključuju kazneni progon,

4\) nema dovoljno dokaza da je okrivljenik osnovano sumnjiv za djelo
koje je predmet optužbe, odnosno da je proturječje između prikupljenih
dokaza očito takvo da bi na raspravi izricanje osuđujuće presude bilo
nemoguće.

\(2\) Ako nije vođena istraga, vijeće će rješenjem odbaciti optužnicu
ako utvrdi postojanje razloga iz stavka 1. ovog članka.

\(3\) Protiv rješenja iz stavka 1. i 2. ovog članka stranke i oštećenik
mogu podnijeti žalbu. O žalbi odlučuje viši sud.

Članak 356. (NN 145/13, 70/17)

\(1\) Ako vijeće ustanovi da optužnica nije propisno sastavljena (članak
342. ovoga Zakona) ili da u odnosu na cijelu optužnicu postoje nedostaci
u prethodnom postupku ili da činjenični opis djela ne proizlazi iz
ranije pribavljenih dokaza, ili da je potrebno bolje razjašnjenje
stvari, rješenjem vraća optužnicu državnom odvjetniku s obrazloženjem
razloga zbog kojih nije potvrđena te radnjama koje je propustio
poduzeti.

\(2\) Ako vijeće ustanovi da samo u odnosu na pojedine dijelove
optužnice postoje nedostaci u prethodnom postupku ili da činjenični opis
djela ne proizlazi iz ranije pribavljenih dokaza, ili da je potrebno
bolje razjašnjenje stvari, rješenjem će razdvojiti postupak i potvrditi
optužnicu u dijelu za koji to nalazi osnovanim.

\(3\) U rješenju o vraćanju optužnice optužno vijeće odredit će
primjereni rok u kojem tužitelj mora podići novu izmijenjenu optužnicu.
Ako je optužnica vraćena jer nije bila propisano sastavljena, taj rok ne
može biti dulji od petnaest dana za kaznena djela iz nadležnosti
općinskog suda, odnosno mjesec dana za kaznena djela iz nadležnosti
županijskog suda. Ako je optužnica vraćena iz drugih razloga navedenih u
stavku 1. ovoga članka, taj rok ne može biti dulji od šest mjeseci za
kaznena djela iz nadležnosti općinskog suda, odnosno dvanaest mjeseci za
kaznena djela iz nadležnosti županijskog suda.

\(4\) Državni odvjetnik kojem je optužnica vraćena iz razloga navedenih
u stavku 1. ovoga članka, osim ako je optužnica nepropisno sastavljena,
dužan je bez odgode donijeti rješenje o dopuni istrage ili poduzeti
dokaznu radnju odnosno obustaviti istragu ili odbaciti kaznenu prijavu.

\(5\) Ako rokovi iz stavka 3. ovoga članka nisu dovoljni za poduzimanje
svih potrebnih radnji državni odvjetnik može prije isteka navedenih
rokova od optužnog vijeća zahtijevati njihovo produljenje. Prilikom
donošenja odluke o produljenju rokova iz stavka 3. ovoga članka i
trajanju dodatnog roka optužno vijeće uzet će u obzir osobito dotadašnje
trajanje prethodnog postupka, pravovremenost poduzimanja radnji državnog
odvjetnika i složenost radnji koje je još potrebno poduzeti. Dodatni rok
ne može biti dulji od rokova propisanih stavkom 3. ovoga članka. Zahtjev
za svako daljnje produljenje dodatnih rokova državni odvjetnik će
posebno obrazložiti.

\(6\) Optužno vijeće o određivanju roka za podizanje nove izmijenjene
optužnice (stavak 3. ovoga članka), kao i o produljenju tog roka i
trajanju dodatnog roka za podizanje nove izmijenjene optužnice (stavak
5. ovoga članka), odlučuje rješenjem protiv kojeg žalba nije dopuštena.
Državni odvjetnik ima pravo žalbe protiv odluke kojom se odbija zahtjev
za produljenje roka za podizanje nove izmijenjene optužnice iz stavka 5.
ovoga članka.

\(7\) Ako mu je optužnica vraćena, državni odvjetnik će novu izmijenjenu
optužnicu dostaviti na ponovno ispitivanje (članci 343. do 355. ovoga
Zakona). Takva optužnica mora biti dostavljena na ponovno ispitivanje u
rokovima iz stavaka 3. i 5. ovoga članka. Ako državni odvjetnik novu
izmijenjenu optužnicu ne dostavi u rokovima iz stavaka 3. i 5. ovoga
članka, smatrat će se da je odustao od kaznenog progona, te je u roku od
osam dana od isteka rokova iz stavaka 3. i 5. ovoga članka dužan
donijeti rješenje o odbačaju kaznene prijave ili rješenje o obustavi
istrage te ih dostaviti okrivljeniku i žrtvi.

\(8\) Ako se u slučaju iz stavka 7. ovoga članka obustavi kazneni
postupak odnosno odbaci kaznena prijava žrtva kaznenog djela ima prava
iz članka 55. ovoga Zakona.

Članak 356.a (NN 70/17)

Vijeće ispitujući optužnicu može odlučiti i o prijedlozima za spajanje i
razdvajanje postupka.

Članak 357.

\(1\) Rješenja vijeća iz članka 356. ovog Zakona moraju biti
obrazložena, ali tako da se unaprijed ne utječe na rješavanje pitanja
koja će biti predmet raspravljanja na raspravi.

\(2\) Pri donošenju rješenja iz članka 356. ovog Zakona vijeće nije
vezano za pravnu ocjenu djela koju je tužitelj naveo u optužnici.

Članak 358.

Ako se protiv rješenja vijeća žalio samo oštećenik i žalba se prihvati,
smatrat će se da je izjavom žalbe preuzeo kazneni progon.

##### 5. Očitovanje okrivljenika o krivnji i sporazumijevanje o kazni i drugim mjerama

Članak 359. (NN 143/12, 145/13)

Ako se okrivljenik pred vijećem izjasnio da je kriv (članak 350. stavak
4.), a nije postignut sporazum o kazni i drugim mjerama iz članka 360.
stavka 4. točke 3. ovog Zakona, vijeće će potvrditi optužnicu i odmah je
sa spisom dostaviti sudskoj pisarnici radi određivanja rasprave, osim
ako ne postoje razlozi iz članka 355. i 356. ovog Zakona.

Članak 360. (NN 143/12, 145/13)

\(1\) Stranke mogu pregovarati o uvjetima priznavanja krivnje i
sporazumijevanja o kazni i drugim mjerama iz članka 360. stavka 4. točke
3. ovog Zakona. Okrivljenik tijekom pregovora mora imati branitelja.

\(2\) Vijeće može odgoditi sjednicu za najviše petnaest dana kako bi
stranke okončale pregovore.

\(3\) Ako su prije početka sjednice ili tijekom sjednice optužnog vijeća
državni odvjetnik i okrivljenik i branitelj potpisali izjavu za
donošenje presude na temelju sporazuma stranaka, predaju izjavu vijeću
odmah nakon otvaranja sjednice.

\(4\) Izjava iz stavka 3. ovog članka sadrži:

1\) opis kaznenog djela koje je predmet optužbe,

2\) izjavu okrivljenika o priznanju krivnje za to kazneno djelo,

3\) sporazum o vrsti i mjeri kazne, sudskoj opomeni, uvjetnoj osudi,
djelomičnoj uvjetnoj osudi, posebnim obvezama, zaštitnom nadzoru,
oduzimanju predmeta te o troškovima postupka,

4\) očitovanje okrivljenika o podnesenom imovinskopravnom zahtjevu,

5\) izjavu okrivljenika o prihvaćanju prijedloga državnog odvjetnika za
izricanje sigurnosne mjere i oduzimanje imovinske koristi ostvarene
kaznenim djelom,

6\) potpis stranaka i branitelja.

\(5\) Nakon potpisivanja izjave iz stavka 3. ovog članka, državni
odvjetnik obavještava o tome žrtvu ili oštećenika.

\(6\) Ako se radi o kaznenim djelima protiv života i tijela i protiv
spolne slobode za koja je propisana kazna zatvora teža od pet godina,
državni odvjetnik mora pribaviti suglasnost žrtve za sporazumijevanje.
Ako je žrtva umrla ili je nesposobna dati suglasnost, suglasnost će se
zatražiti od osoba iz članka 55. stavka 6. ovog Zakona.

##### 6. Donošenje presude na temelju sporazuma stranaka

Članak 361. (NN 80/11, 143/12, 145/13)

\(1\) Nakon što primi pisanu izjavu za donošenje presude na temelju
sporazuma stranaka iz članka 360. stavka 3. ovog Zakona, vijeće će
utvrditi da li su stranke suglasne u odnosu na sadržaj izjave i to
unijeti u zapisnik, te potom odlučiti o potvrđivanju optužnice (članak
354. stavak 1., članak 355. i članak 356.).

\(2\) Ako potvrdi optužnicu, vijeće će odlučiti o prihvaćanju izjave za
donošenje presude na temelju sporazuma stranaka iz članka 360. stavka 3.
ovog Zakona, te će optuženiku presudom izreći kaznu ili drugu mjeru iz
članka 360. stavka 4. ovog Zakona.

\(3\) Vijeće neće prihvatiti izjavu za donošenje presude na temelju
sporazuma stranaka iz članka 360. stavka 3. ovog Zakona ako s obzirom na
okolnosti, njezino prihvaćanje nije u skladu s odmjeravanjem kazne
propisanim zakonom ili sporazum inače nije zakonit. Vijeće rješenjem
protiv kojeg žalba nije dopuštena, odbija izjavu za donošenje presude na
temelju sporazuma stranaka.

\(4\) Nakon donošenja rješenja iz stavka 3. ovog članka, optužnica sa
spisom predmeta dostavit će se predsjedniku vijeća radi određivanja
rasprave.

Članak 362. (NN 143/12, 145/13)

\(1\) Stranke mogu odustati od izjave za donošenje presude na temelju
sporazuma stranaka iz članka 360. stavka 3. ovog Zakon do donošenja
presude.

\(2\) U slučaju iz stavka 1. ovog članka izjava za donošenje presude na
temelju sporazuma stranaka iz članka 360. stavka 3. ovog Zakona i svi
ostali podaci koji se na nju odnose izdvajaju se rješenjem iz spisa i
predaju sucu istrage i ne mogu se razgledati ni upotrijebiti kao dokaz u
kaznenom postupku.

Članak 363. (NN 143/12, 145/13, 70/17)

\(1\) Presuda na temelju sporazuma stranaka mora imati sadržaj iz članka
455. ovog Zakona.

\(2\) Presuda iz stavka 1. ovog članka se odmah objavljuje, a pisano
sastavlja i dostavlja strankama u roku od osam dana od objave. U
obrazloženju se navodi izjava na temelju kojeg je donesena presuda.

\(3\) Presuda iz stavka 1. ovog članka mora odgovarati sadržaju izjave
iz članka 360. stavka 4. ovog Zakona.

\(4\) Vijeće može u izreci o troškovima kaznenog postupka (članak 145.)
odrediti da se okrivljenik u cijelosti oslobađa troškova, osim troškova
oštećenika, čije plaćanje mu može naložiti.

Članak 364. (NN 143/12)

\(1\) Presuda iz članka 361. stavka 2. ovog Zakona ne može se pobijati
zbog žalbenih osnova navedenih u članku 471. ovoga Zakona.

\(2\) Presuda iz članka 361. stavka 2. ovog Zakona ne može se pobijati
žalbom zbog pogrešno ili nepotpuno utvrđenog činjeničnog stanja (članak
470.), osim ako je optuženik za dokaze o isključenju protupravnosti i
krivnje saznao nakon donošenja presude.

##### 7. Povlačenje i izmjena optužnice

Članak 365. (NN 76/09, 145/13)

\(1\) Državni odvjetnik može povući optužnicu prije nego što je
potvrđena, ako smatra da postoje razlozi iz članka 356. stavka 1. ovoga
Zakona.

\(2\) Ako je državni odvjetnik povukao optužnicu, predsjednik optužnog
vijeća, odnosno, ako je sjednica optužnog vijeća već započela, optužno
vijeće, odredit će mu primjereni rok za podizanje nove izmijenjene
optužnice. Ako je optužnica povučena zato što je nepropisno sastavljena,
taj rok ne može biti dulji od petnaest dana za kaznena djela iz
nadležnosti općinskog suda, odnosno mjesec dana za kaznena djela iz
nadležnosti županijskog suda. Ako je optužnica povučena iz drugih
razloga navedenih u članku 356. stavku 1. ovoga Zakona, taj rok ne može
biti dulji od šest mjeseci za kaznena djela iz nadležnosti općinskog
suda, odnosno dvanaest mjeseci za kaznena djela iz nadležnosti
županijskog suda.

\(3\) Državni odvjetnik koji je povukao optužnicu iz razloga navedenih u
članku 356. stavku 1. ovoga Zakona, osim ako je optužnica nepropisno
sastavljena, dužan je bez odgode donijeti rješenje o dopuni istrage ili
poduzeti dokaznu radnju, odnosno obustaviti istragu ili odbaciti kaznenu
prijavu.

\(4\) Ako rokovi iz stavka 2. ovoga članka nisu dovoljni za poduzimanje
svih potrebnih radnji, državni odvjetnik može prije isteka navedenih
rokova od predsjednika optužnog vijeća, odnosno optužnog vijeća
zahtijevati njihovo produljenje. Prilikom donošenja odluke o produljenju
rokova iz stavka 2. ovoga članka i trajanju dodatnog roka predsjednik
optužnog vijeća, odnosno optužno vijeće uzet će u obzir osobito
dotadašnje trajanje prethodnog postupka, pravovremenost poduzimanja
radnji od strane državnog odvjetnika i složenost radnji koje je još
potrebno poduzeti. Dodatni rok ne može biti dulji od rokova propisanih
stavkom 2. ovoga članka. Zahtjev za svako daljnje produljenje dodatnih
rokova državni odvjetnik će posebno obrazložiti.

\(5\) Predsjednik optužnog vijeća, odnosno optužno vijeće o određivanju
roka za podizanje nove izmijenjene optužnice (stavak 2. ovoga članka),
kao i o produljenju tog roka i trajanju dodatnog roka za podizanje nove
izmijenjene optužnice (stavak 4. ovoga članka), odlučuje rješenjem
protiv kojeg žalba nije dopuštena. Državni odvjetnik ima pravo žalbe
protiv odluke kojom se odbija zahtjev za produljenje roka za podizanje
nove izmijenjene optužnice iz stavka 4. ovoga članka.

\(6\) Ako je državni odvjetnik povukao optužnicu, može podići novu
izmijenjenu optužnicu pod uvjetima iz članka 341. ovoga Zakona. Takva
optužnica mora biti podignuta u rokovima iz stavaka 2. i 4. ovoga
članka. Ako državni odvjetnik novu izmijenjenu optužnice ne podigne u
rokovima iz stavaka 2. i 4. ovoga članka, smatrat će se da je odustao od
kaznenog progona te je dužan u roku od osam dana od isteka rokova iz
stavaka 2. i 4. ovog članka donijeti rješenje o odbačaju kaznene prijava
ili rješenje o obustavi istrage te ih dostaviti okrivljeniku i žrtvi.

\(7\) Ako se u slučaju iz stavka 6. ovoga članka obustavi kazneni
postupak, odnosno odbaci kaznena prijava, žrtva kaznenog djela ima prava
iz članka 55. ovoga Zakona.

##### 8. Upućivanje na suđenje

Članak 366. (NN 76/09, 145/13)Brisan.

Članak 367. (NN 145/13)

Rješenje vijeća o potvrđivanju optužnice se s optužnicom i spisom
predmeta bez odgode dostavlja predsjedniku vijeća radi određivanja
rasprave.

### B. Rasprava i presuda

#### Glava XX. PRIPREME ZA RASPRAVU I OKONČANJE KAZNENOG POSTUPKA PRIJE OTVARANJA RASPRAVE

##### 1. Uvodne odredbe

Članak 368. (NN 145/13)

\(1\) Predsjednik vijeća, odmah nakon primitka optužnice i spisa
predmeta započinje pripreme za raspravu.

\(2\) Pripreme za raspravu obuhvaćaju održavanje pripremnog ročišta za
raspravu, određivanje rasprave i donošenje drugih odluka koje se odnose
na upravljanje postupkom.

\(3\) Protiv odluka koje donosi predsjednik vijeća u tijeku priprema za
raspravu, žalba nije dopuštena, osim ako ovim Zakonom nije drukčije
propisano.

\(4\) Sudac pojedinac ima ovlasti predsjednika vijeća, ako drukčije nije
propisano ovim Zakonom.

Članak 369. (NN 76/09, 145/13)

\(1\) O ispitivanju svjedoka ili vještaka čije ispitivanje su stranke
predložile, a ne mogu doći na raspravu zbog bolesti ili zbog drugih
opravdanih razloga odlučuje predsjednik vijeća. Svjedoka ili vještaka
ispitat će predsjednik vijeća ili sudac istrage na čijem se području
svjedok odnosno vještak nalazi. O vremenu i mjestu ispitivanja
obavijestit će se stranke, branitelj i oštećenik.

\(2\) Kad su stranke i oštećenik prisutni ispitivanju imaju prava kao i
kod odgovarajuće radnje prije podizanja optužnice.

##### 2. Pripremno ročište

Članak 370.

\(1\) Na pripremno ročište odgovarajuće se primjenjuju odredbe o
raspravi, osim ako ovim Zakonom nije drukčije propisano.

\(2\) Pripremno ročište nije javno, a mogu mu prisustvovati samo pozvane
osobe.

Članak 371. (NN 76/09, 145/13, 126/19)

\(1\) Pripremno ročište se provodi pred predsjednikom vijeća.
Predsjednik vijeća određuje pripremno ročište najkasnije u roku od
mjesec dana ako je optuženik u istražnom zatvoru, a dva mjeseca ako nije
određen istražni zatvor, računajući od primitka potvrđene optužnice u
sudsku pisarnicu. Ako predsjednik vijeća zaprimi izjavu za donošenje
presude na temelju sporazuma stranaka iz članka 360. stavka 3. ovog
Zakona, postupit će na način propisan člancima 361. do 363. ovog Zakona.

\(2\) Pripremno ročište se ne provodi u postupku za kazneno djelo za
koje je propisana kazna zatvora do petnaest godina. Ako u postupku za
kazneno djelo za koje je propisana kazna zatvora više od petnaest godina
predsjednik vijeća, s obzirom na navode u optužnici i prirodu
predloženih dokaza, smatra da nije potrebno održavanje pripremnog
ročišta, donosi nalog kojim određuje raspravu. Ako predsjednik vijeća
zaprimi izjavu za donošenje presude na temelju sporazuma stranaka iz
članka 360. stavka 3. ovoga Zakona, postupit će na način propisan
člancima 361. do 363. ovoga Zakona.

\(3\) Ako predsjednik vijeća ustanovi da u spisu postoje dokazi koji se
prema članku 86. ovog Zakona imaju izdvojiti iz spisa, donijet će
rješenje o njihovu izdvajanju iz spisa te ih predati sucu istrage.
Izdvojeni dokazi ne mogu se razgledati ni upotrijebiti u kaznenom
postupku. Protiv rješenja predsjednika vijeća o izdvajanju dokaza iz
spisa, dopuštena je posebna žalba. O žalbi odlučuje viši sud.

Članak 372. (NN 76/09, 145/13, 80/22)

\(1\) Na pripremno ročište pozvat će se optuženik, njegov branitelj,
tužitelj i oštećenik odnosno njihovi zakonski zastupnici i
opunomoćenici, a po potrebi i tumač.

\(2\) U pozivu za pripremno ročište stranke će biti upozorene da na
pripremnom ročištu mogu predložiti nove dokaze koji mogu poslužiti za
utvrđivanje činjenica.

\(3\) Ako je potrebno da se za pripremno ročište pribave spisi, isprave
ili predmeti koji se nalaze kod suda ili kod kojeg drugog državnog
tijela, predsjednik vijeća će na prijedlog stranaka naložiti da se ti
predmeti ili isprave pravovremeno pribave.

\(4\) Prisutnost stranaka na pripremnom ročištu može se osigurati i uz
pomoć zatvorenog tehničkog uređaja za vezu na daljinu (audio-video
uređaj) kojim rukuje stručna osoba. Činjenica da su stranke bile
prisutne na pripremnom ročištu uz pomoć audio-video uređaja, vrsta
uređaja te ime stručne osobe koja je njime rukovala unijet će se u
zapisnik o pripremnom ročištu. U tom slučaju ne može se donijeti presuda
na temelju sporazuma stranaka.

Članak 373. (NN 70/17)

\(1\) Kad je predsjednik vijeća utvrdio da su na pripremno ročište došle
sve pozvane osobe, provjerit će podatke o istovjetnosti optuženika u
optužnici, osim podataka o prijašnjoj osuđivanosti.

\(2\) Predsjednik vijeća će prisutnog oštećenika, koji još nije podnio
imovinskopravni zahtjev poučiti u smislu članka 51. ovog Zakona.

Članak 374. (NN 76/09, 145/13)

\(1\) Prije izlaganja optužbe stranke će izvijestiti predsjednika vijeća
o sadržaju izjave iz članka 360. stavka 3. ovog Zakona za sve ili
pojedine točke optužbe.

\(2\) Predsjednik vijeća će u zapisnik unijeti izjavu stranaka iz
stavka 1. ovog članka te postupiti prema članku 361. do 364. ovog
Zakona.

\(3\) Ako su se stranke sporazumjele o dijelu optužnice, postupak za ta
djela će se razdvojiti sukladno članku 26. ovog Zakona. Za preostali dio
optužnice provest će se pripremno ročište.

Članak 375. (NN 143/12)

\(1\) Predsjednik vijeća otvara pripremno ročište prema članku 350.
stavka 1. ovog Zakona.

\(2\) Državni odvjetnik izlaže dio optužnice iz kojeg proistječu
zakonska obilježja kaznenog djela, zakonski naziv kaznenog djela i
navodi dokaze koji potvrđuju optužnicu, a može predložiti izricanje
određene kazne i drugih mjera propisanim kaznenim zakonom. Ako je riječ
o optužbi oštećenika kao tužitelja predsjednik vijeća može ukratko
izložiti njezin sadržaj.

\(3\) Ako je oštećenik prisutan, može podnijeti imovinskopravni zahtjev,
a ako nije prisutan, podneseni zahtjev pročitat će predsjednik vijeća.

Članak 376. (NN 145/13)

\(1\) Predsjednik vijeća uvjerit će se da je optuženik razumio optužnicu
i pozvat će ga da se očituje o optužbi.

\(2\) Predsjednik vijeća pozvat će optuženika koji poriče optužbu da on
ili njegov branitelj, točno odrede koji dio optužnice poriču i iz kojih
razloga.

Članak 377. (NN 76/09, 145/13)

\(1\) Predsjednik vijeća pozvat će stranke i oštećenika da obrazlože
dokazne prijedloge koje namjeravaju izvesti na raspravi.

\(2\) Svaka stranka očitovat će se o prijedlozima suprotne stranke i
oštećenika.

\(3\) Stranke određuju redoslijed dokaza koje namjeravaju izvesti.
Predsjednik vijeća može iz opravdanih razloga odrediti drukčiji
redoslijed izvođenja dokaza.

Članak 378. (NN 143/12)

\(1\) Ako je predsjedniku vijeća dostavljena potvrđena optužnica u
odnosu na koju se optuženik očitovao krivim, predlaganje dokaza za
raspravu ograničit će se samo na one dokaze koje se odnose na odluku o
kazni i drugim mjerama propisanim kaznenim zakonom.

\(2\) Ako se optuženik očitovao krivim samo u odnosu na neke točke
optužbe i predsjednik vijeća smatra da se u odnosu na njih može
postupiti u smislu stavka 1. ovog članka, predsjednik vijeća može u
odnosu na te točke optužbe razdvojiti postupak.

\(3\) Ako se jedan suoptuženik u odnosu na neke točke optužbe koja se
odnosi na više suoptuženika očitovao krivim, a drugi se očitovao da se
ne smatra krivim, provest će se za sve suoptuženike rasprava te donijeti
jedna presuda.

Članak 379.

Na pripremnom ročištu predsjednik vijeća može, uz suglasnost stranaka,
ukinuti istražni zatvor ili ga zamijeniti blažom mjerom. Protiv tog
rješenja žalba nije dopuštena.

##### 3. Obustava kaznenog postupka

Članak 380. (NN 70/17)

\(1\) Predsjednik vijeća obustavit će rješenjem kazneni postupak i
dostaviti rješenje strankama i oštećeniku:

1\) ako je tužitelj odustao od optužbe,

2\) ako je nesporno utvrđeno postojanje smetnji za nastavak postupka iz
članka 452. točke 2., 4., 5. i 6. ovog Zakona.

\(2\) Predsjednik vijeća će u slučaju obustave postupka iz stavka 1.
točke 1. ovoga članka rješenje o obustavi postupka dostaviti i žrtvi te
je upozoriti prema članku 55. ovoga Zakona.

##### 4. Određivanje rasprave

Članak 381. (NN 145/13)

\(1\) Predsjednik vijeća prije završetka pripremnog ročišta, nalogom
određuje vrijeme i mjesto održavanja rasprave te koji će se svjedoci i
vještaci pozvati na raspravu, kao i pribavljanje drugih dokaza. Iznimno,
ako postoje posebne prepreke, predsjednik vijeća može odgoditi
određivanje rasprave do mjesec dana i o tome obavijestiti predsjednika
suda.

\(2\) Ako pripremno ročište nije održano (članak 371. stavak 2.),
predsjednik vijeća odredit će raspravu najkasnije u roku od dva mjeseca
od zaprimanja potvrđene optužnice te vrijeme i mjesto održavanja
rasprave, koji će se svjedoci i vještaci pozvati na raspravu, kao i
pribavljanje drugih dokaza. Ako u tom roku ne odredi raspravu,
predsjednik vijeća obavijestit će predsjednika suda o razlozima iz kojih
rasprava nije određena. Predsjednik suda prema potrebi poduzet će mjere
da se rasprava odredi.

\(3\) Ako pripremno ročište nije održano (članak 371. stavak 2.), a
optuženik se nalazi u istražnom zatvoru rasprava će se odrediti
najkasnije u roku od mjesec dana, osim za kaznena djela za koja je
propisana novčana kazna ili kazna zatvora do pet godina, za koja će se
rasprava odrediti u roku od petnaest dana, računajući od dana zaprimanja
potvrđene optužnice.

Članak 382.

\(1\) Rasprava se provodi u sjedištu suda i u sudskoj zgradi.

\(2\) Ako su u pojedinim slučajevima prostorije u sudskoj zgradi
neprikladne za održavanje rasprave, predsjednik suda može odrediti da se
rasprava drži u drugoj zgradi.

\(3\) Rasprava se može održati i u drugome mjestu na području nadležnog
suda ako to na obrazloženi prijedlog predsjednika suda dopusti
predsjednik višeg suda.

Članak 383. (NN 145/13, 70/17)

\(1\) Na raspravu poziva se tužitelj i oštećenik te njihovi zakonski
zastupnici i opunomoćenici, optuženik i njegov branitelj, a po potrebi i
tumač.

\(2\) Svjedoke i vještake koje su stranke predložile poziva sud. Na
pozivanje svjedoka i vještaka primjenjuju se odredbe članka 175. i 176.
ovog Zakona.

\(3\) Optuženik se poziva prema članku 372. stavku 1. i 2. ovog Zakona.
Poziv optuženiku mora se dostaviti tako da između dostave poziva i dana
rasprave ostane dovoljno vremena za pripremu obrane, a najmanje osam
dana. Na zahtjev optuženika ili na prijedlog tužitelja, a uz privolu
optuženika, taj se rok može skratiti.

\(4\) Branitelj se poziva prema članku 174. stavku 1. ovog Zakona.

\(5\) Oštećenika koji se ne poziva kao svjedok sud će izvijestiti u
pozivu da će se rasprava održati i bez njega, a da će se prijedlog o
postavljanju imovinskopravnog zahtjeva pročitati. Oštećenik će se
upozoriti i na to da će se, ako ne dođe, smatrati da nije voljan
nastaviti kazneni progon ako državni odvjetnik odustane od optužbe.

\(6\) Oštećenik kao tužitelj i privatni tužitelj upozorit će se u pozivu
da će se ako na raspravu ne dođu, a ne pošalju opunomoćenika, smatrati
da su odustali od optužbe.

\(7\) Optuženika će se u pozivu upozoriti na posljedice nedolaska na
raspravu (članak 402. i 404.).

\(8\) Optuženika protiv kojeg se vodi postupak za kazneno djelo za koje
je propisana novčana kazna ili kazna zatvora do pet godina će se u
pozivu poučiti o pravu na branitelja te upozoriti da će, u slučaju kad
obrana nije obvezna, a branitelja uzme tek na raspravi, snositi troškove
odgode rasprave.

Članak 384.

Ako se očekuje da će rasprava dulje trajati, na zahtjev predsjednika
vijeća, predsjednik suda će odrediti jednog ili dva suca, odnosno suca
porotnika (dopunski sudac ili dopunski sudac porotnik) da budu na
raspravi, kako bi zamijenili članove vijeća u slučaju njihove
spriječenosti.

Članak 385.

Predsjednik vijeća može nalogom iz važnih razloga, na prijedlog stranaka
ili po službenoj dužnosti, odgoditi raspravu.

Članak 386.

Predsjednik vijeća obustavit će rješenjem kazneni postupak ako postoje
okolnosti iz članka 380. ovog Zakona i dostaviti rješenje strankama i
oštećeniku, uz obavijest o tome osobama koje su pozvane na raspravu.

#### Glava XXI. RASPRAVA

##### 1. Javnost rasprave

Članak 387.

\(1\) Rasprava je javna.

\(2\) Raspravi mogu biti prisutne punoljetne osobe.

\(3\) Osobe koje prisustvuju raspravi, osim pravosudnog policajca, ne
smiju nositi oružje ili opasno oruđe.

Članak 388. (NN 76/09, 143/12, 126/19)

\(1\) Vijeće će isključiti javnost za cijelu raspravu ili njezin dio:

1\) radi zaštite osobe mlađe od osamnaest godina,

2\) na zahtjev žrtve iz članka 44. stavka 4. ovog Zakona, tijekom
njezina ispitivanja kao svjedoka.

\(2\) Od otvaranja zasjedanja pa do završetka rasprave vijeće može u
svako doba, po službenoj dužnosti ili na prijedlog stranaka, ali uvijek
nakon njihova ispitivanja, isključiti javnost za cijelu raspravu ili
njezin dio ako je to potrebno radi:

1\) zaštite sigurnosti i obrane Republike Hrvatske,

2\) zaštite tajne, kojoj bi štetila javna rasprava,

3\) zaštite javnog reda i mira,

4\) zaštite osobnog ili obiteljskog života optuženika, žrtve, oštećenika
ili drugog sudionika u postupku.

Članak 389. (NN 145/13)

\(1\) Isključenje javnosti ne odnosi se na stranke, žrtvu, oštećenika,
njihove zastupnike i branitelja.

\(2\) Vijeće može dopustiti da raspravi s koje je javnost isključena
prisustvuju pojedine službene osobe, znanstveni i javni radnici, osoba
od povjerenja, a na zahtjev optuženika može to dopustiti i njegovu
bračnom, odnosno izvanbračnom drugu i njegovim bliskim srodnicima.

\(3\) Predsjednik vijeća upozorit će osobe koje prisustvuju raspravi iz
koje je javnost isključena da su dužne kao tajnu čuvati sve ono što su
na raspravi saznale i da je odavanje tajne kazneno djelo.

Članak 390.

\(1\) Odluku o isključenju javnosti donosi vijeće rješenjem, koje mora
biti obrazloženo i javno objavljeno.

\(2\) Žalba protiv rješenja iz stavka 1. ovog članka ne zadržava
izvršenje.

##### 2. Upravljanje raspravom

Članak 391.

\(1\) Prilikom ulaska sudaca u sudnicu i prilikom njihovog izlaska iz
sudnice, svi prisutni, na poziv ovlaštene osobe, ustaju.

\(2\) Stranke i drugi sudionici postupka dužni su ustati kad se obraćaju
sudu, osim ako za to postoje opravdane prepreke.

\(3\) Odredba stavka 2. ovog članka ne odnosi se na dijete.

Članak 392.

\(1\) Predsjednik, članovi vijeća i zapisničar, te dopunski suci i suci
porotnici moraju neprekidno biti na raspravi.

\(2\) Dužnost je predsjednika vijeća da utvrdi je li vijeće sastavljeno
prema zakonu i postoje li razlozi iz kojih se članovi vijeća i
zapisničar moraju izuzeti (članak 32. stavak 1.).

Članak 393.

\(1\) Predsjednik vijeća upravlja raspravom.

\(2\) Dužnost je predsjednika vijeća da se skrbi za svestrano
raspravljanje o predmetu i otklanjanje svega što odugovlači postupak, a
ne služi razjašnjenju spornih pitanja i utvrđenju činjenica važnih za
pravilnost odluka.

\(3\) Predsjednik vijeća odlučuje o prijedlozima stranaka ako o njima ne
odlučuje vijeće.

\(4\) O prijedlogu o kojemu ne postoji suglasnost stranaka i o suglasnim
prijedlozima stranaka koje predsjednik ne prihvati odlučuje vijeće.
Vijeće također odlučuje o prigovoru protiv mjera predsjednika vijeća
koje se odnose na upravljanje raspravom.

\(5\) Rješenja vijeća uvijek se objavljuju i unose u zapisnik.

Članak 394.

Predsjednik vijeća može odrediti da se odstupi od redovnog tijeka
raspravljanja zbog posebnih okolnosti, a osobito zbog broja optuženika,
broja kaznenih djela i opsega dokaznog materijala. U zapisnik o raspravi
unijet će se razlozi zašto se rasprava ne održava prema zakonom
utvrđenom redoslijedu.

Članak 395. (NN 76/09, 145/13, 70/17)

\(1\) Dužnost je predsjednika vijeća brinuti se o održavanju reda u
sudnici i dostojanstvu suda. On može odmah nakon otvaranja zasjedanja
upozoriti osobe koje prisustvuju raspravi da se pristojno ponašaju i ne
ometaju rad suda. Predsjednik vijeća može odrediti pretragu osoba koje
prisustvuju raspravi.

\(2\) Vijeće može naložiti da se iz zasjedanja uklone sve osobe koje kao
slušatelji prisustvuju raspravi ako se mjerama za održavanje reda
propisanim u ovom Zakonu ne bi moglo osigurati neometano održavanje
rasprave.

\(3\) U sudnici se, osim za potrebe suda, ne smiju obavljati
fotografska, filmska, televizijska i druga snimanja tehničkim uređajima.
Iznimno, kada je to značajno zbog javnog interesa, predsjednik višeg
suda može odobriti filmsko ili televizijsko, a predsjednik suda
fotografsko snimanje.

\(4\) Stranke i branitelj smiju tonski snimati tijek rasprave s koje
nije isključena javnost pod uvjetom da ne ometaju tijek rasprave i da
prethodno o tome izvijeste predsjednika vijeća. Osobni podaci o
optuženiku, žrtvi, oštećeniku ili svjedoku koji su tako snimljeni
predstavljaju tajnu i smiju se koristiti samo za potrebe kaznenog
postupka.

Članak 396. (NN 76/09, 72/25)

\(1\) Ako optuženik, branitelj, oštećenik, zakonski zastupnik,
opunomoćenik, svjedok, vještak, tumač ili druga osoba ometa red ili se
ne pokorava nalozima predsjednika vijeća za održavanje reda, predsjednik
vijeća će je opomenuti ili novčano kazniti do 6630,00 eura. Ako ta osoba
nastavi ometati red i ne pokoravati se nalozima predsjednika vijeća,
predsjednik vijeća može naložiti njezino udaljenje iz sudnice.

\(2\) Optuženik može biti udaljen iz sudnice za određeno vrijeme, a na
ponovljeno narušavanje i sve dok traje dokazni postupak. Prije završetka
dokaznog postupka predsjednik vijeća pozvat će optuženika i izvijestiti
ga o tijeku rasprave. Ako bi optuženik nastavio narušavati red i
vrijeđati dostojanstvo suda, predsjednik vijeća ga može ponovno udaljiti
iz zasjedanja. U tom slučaju će se rasprava dovršiti bez prisutnosti
optuženika, a presudu će mu priopćiti predsjednik ili sudac član vijeća
u prisutnosti zapisničara.

\(3\) Branitelju ili opunomoćeniku koji poslije kazne nastavi narušavati
red predsjednik vijeća može uskratiti daljnju obranu, odnosno zastupanje
na raspravi i u tom slučaju stranka će se pozvati da uzme drugog
branitelja, odnosno opunomoćenika. Ako je nemoguće da optuženik ili
oštećenik to učine odmah bez štete za svoje probitke ili ako se u
slučaju obvezne obrane ne može odmah postaviti drugi branitelj ili
opunomoćenik, rasprava će se prekinuti ili odgoditi, a branitelju,
odnosno opunomoćeniku naložit će se plaćanje troškova koji su nastali
zbog prekida ili odgode.

\(4\) Ako je oštećenik kao tužitelj ili privatni tužitelj ili njihov
zakonski zastupnik udaljen iz sudnice, rasprava će se nastaviti i bez
njega, ali će ih sud upozoriti da mogu uzeti opunomoćenika.

\(5\) Ako državni odvjetnik ili osoba koja ga zamjenjuje narušava red,
predsjednik vijeća izvijestit će o tome višeg državnog odvjetnika, a
može i prekinuti raspravu i od višeg državnog odvjetnika zatražiti da
odredi drugu osobu da zastupa optužnicu.

\(6\) Kad odvjetnika ili odvjetničkog vježbenika koji narušava red sud
kazni, izvijestit će o tome Hrvatsku odvjetničku komoru.

Članak 397. (NN 72/25)

\(1\) Sud može u tijeku postupka kazniti novčanom kaznom do 6630,00 eura
branitelja, opunomoćenika ili zakonskog zastupnika, oštećenika kao
tužitelja ili privatnog tužitelja ako su njegovi postupci očito
upravljeni na odugovlačenje kaznenog postupka. Rješenje o kažnjavanju
može se pobijati posebnom žalbom koja zadržava izvršenje.

\(2\) O kažnjavanju odvjetnika, odnosno odvjetničkog vježbenika sud će
izvijestiti Hrvatsku odvjetničku komoru.

\(3\) Ako državni odvjetnik ne podnosi sudu prijedloge pravovremeno ili
druge radnje u postupku poduzima s velikim zakašnjenjem i time prouzroči
odugovlačenje postupka, sud će o tome izvijestiti višega državnog
odvjetnika.

Članak 398.

\(1\) Protiv rješenja o kazni iz članka 396. ovog Zakona dopuštena je
žalba. Vijeće može opozvati svoje rješenje.

\(2\) Protiv drugih odluka koje se odnose na održavanje reda i
upravljanje raspravom žalba nije dopuštena.

Članak 399. (NN 143/12)

\(1\) Ako tijekom rasprave u zasjedanju optuženik ili druga osoba počini
kazneno djelo ili ako postoje osnove sumnje da je svjedok ili vještak na
raspravi dao lažni iskaz, suđenje za to djelo će se provesti pred drugim
vijećem.

\(2\) Ako postoje osnove sumnje da je svjedok ili vještak na raspravi
dao lažni iskaz, sud može narediti da se o iskazu svjedoka, odnosno
vještaka sastavi poseban zapisnik, koji će se dostaviti državnom
odvjetniku.

\(3\) O okolnosti iz stavka 1. ovog članka izvijestit će se nadležni
državni odvjetnik radi daljnjeg postupanja.

##### 3. Pretpostavke za održavanje rasprave

Članak 400.

Predsjednik vijeća otvara zasjedanje, objavljuje sastav vijeća i predmet
rasprave te utvrđuje jesu li došle sve pozvane osobe, pa ako nisu,
provjerava jesu li im pozivi dostavljeni i jesu li svoj izostanak
opravdale.

Članak 401.

\(1\) Ako na raspravu, koja je određena na temelju optužnice državnog
odvjetnika, ne dođe državni odvjetnik ili osoba koja ga zamjenjuje,
rasprava će se odgoditi. O razlozima odgode obavijestit će se viši
državni odvjetnik.

\(2\) Ako na raspravu ne dođe oštećenik kao tužitelj ili privatni
tužitelj, iako su uredno pozvani, a ni njihov opunomoćenik, vijeće će
rješenjem obustaviti postupak.

Članak 402. (NN 145/13)

\(1\) Ako je optuženik uredno pozvan, a ne dođe na raspravu niti svoj
izostanak opravda, predsjednik vijeća će naložiti da se prisilno dovede.
Ako se dovođenje ne bi moglo odmah obaviti, predsjednik vijeća će
odlučiti da se rasprava odgodi i naložiti da se optuženik na iduću
raspravu prisilno dovede. Ako do privođenja optuženik opravda izostanak,
predsjednik vijeća opozvat će nalog o prisilnom dovođenju. Vijeće može
naložiti da optuženik snosi troškove koji su nastali odgodom rasprave.

\(2\) Kada zbog nedolaska optuženika ili njegovog branitelja ne postoje
uvjeti za održavanje rasprave, predsjednik vijeća može odrediti da se
prisutni svjedok ili vještak ispita i bez vođenja rasprave ako se tome
optužba i obrana ne protive.

\(3\) Optuženiku se može suditi u odsutnosti samo ako postoje osobito
važni razlozi da mu se sudi, a nije moguće suđenje u stranoj državi ili
nije moguće izručenje ili je optuženik u bijegu ili nije dostižan
državnim tijelima.

\(4\) Rješenje o suđenju u odsutnosti donosi sud nakon pribavljenog
mišljenja tužitelja. Žalba zadržava izvršenje rješenja, ako je rješenje
doneseno protivno mišljenju tužitelja.

Članak 403. (NN 72/25)

Ako na raspravu ne dođe branitelj koji je uredno pozvan, a ne izvijesti
sud o razlogu spriječenosti, čim je za taj razlog saznao, ili ako
branitelj bez odobrenja napusti raspravu, sud ga može kazniti novčanom
kaznom do 6630,00 eura i odrediti da troškovi odgode padaju na teret
branitelja, te o izricanju novčane kazne obavijestiti Hrvatsku
odvjetničku komoru.

Članak 404. (NN 76/09, 145/13)

\(1\) Ako postoje uvjeti za odgodu rasprave zbog nedolaska optuženika
ili zbog njegove raspravne nesposobnosti, odnosno zbog odsutnosti
branitelja, sud pred kojim se ima održati rasprava može odlučiti da se
rasprava održi ako bi se prema dokazima koji se nalaze u spisima očito
morala donijeti presuda kojom se optužba odbija.

\(2\) Ako se optuženik sam stavio u položaj ili stanje uslijed kojeg
nije mogao sudjelovati na raspravi, održat će se rasprava u njegovoj
odsutnosti. Sud donosi rješenje o održavanju rasprave u odsutnosti
optuženika nakon ispitivanja liječnika vještaka. Rješenje se može
donijeti prije započinjanja rasprave. Žalba protiv rješenja ne odgađa
izvršenje rješenja. Čim prestanu razlozi uslijed kojih optuženik nije
mogao biti prisutan na raspravi, a rasprava nije okončana, nastavit će
se u njegovoj prisutnosti, a sudac će optuženiku priopćiti dotadašnji
tijek i sadržaj rasprave.

\(3\) Ako se postupak vodi za kazneno djelo za koje je propisana kazna
zatvora do dvanaest godina, a optuženik koji je uredno pozvan nije
pristupio, ili mu se poziv ne može uručiti jer je promijenio adresu, a o
tome nije obavijestio sud ili očigledno izbjegava poziv, sud može
odlučiti da se rasprava provede u odsutnosti optuženika ako je optuženik
bio prethodno upozoren da mu se može suditi u odsutnosti i ako se
očitovao o optužnici u prisutnosti branitelja.

\(4\) Na raspravi prema stavku 2. i 3. ovoga članka, optuženik mora
imati branitelja. Branitelj može u korist optuženika davati izjave i
primati priopćenja o svim pitanjima koja se odnose na vođenje postupka i
odlučivanje o glavnoj stvari.

\(5\) Ako se postupak vodi za kazneno djelo za koje je propisana novčana
kazna ili kazna zatvora do pet godina, rasprava se može održati bez
prisutnosti optuženika koji je bio uredno pozvan, ali nije pristupio ili
mu se poziv nije mogao uručiti jer je promijenio adresu, a o tome nije
obavijestio sud ili je očito da izbjegava poziv, uz uvjet da njegova
prisutnost nije nužna i da je prije toga bio ispitan ili se očitovao o
optužbi.

Članak 405. (NN 145/13, 72/25)

\(1\) Ako svjedok ili vještak, unatoč urednom pozivu neopravdano
izostane s rasprave, predsjednik vijeća će naložiti da se na iduću
raspravu prisilno dovede i kazniti svjedoka novčanom kaznom do 6630,00
eura. Vijeće može u opravdanom slučaju opozvati odluku o kazni.

\(2\) Rasprava može početi i bez prisutnosti pozvanog svjedoka ili
vještaka. U tom će slučaju vijeće tijekom rasprave odlučiti treba li
zbog odsutnosti svjedoka ili vještaka raspravu prekinuti ili odgoditi.

##### 4. Odgoda i prekid rasprave

Članak 406.

\(1\) Izvan slučajeva posebno predviđenih u ovom Zakonu, rasprava će se
odgoditi rješenjem vijeća ako se u tijeku rasprave utvrdi da je
optuženik raspravno nesposoban ili ako postoje druge smetnje da se
rasprava uspješno provede.

\(2\) U rješenju kojim se odgađa rasprava odredit će se, kad je to
moguće, dan i sat kad će se rasprava nastaviti.

\(3\) Protiv rješenja iz stavka 2. ovog članka žalba nije dopuštena.

Članak 407.

\(1\) Rasprava koja je odgođena mora iznova započeti ako se izmijenio
sastav vijeća.

\(2\) Ako se rasprava koja je bila odgođena drži pred istim vijećem, ona
će se nastaviti, a predsjednik vijeća ukratko će iznijeti tijek
prijašnje rasprave, ali u tom slučaju vijeće može odrediti da rasprava
počne iznova.

\(3\) Rasprava mora iznova početi i svi se dokazi moraju ponovno izvesti
ako se rasprava drži pred drugim predsjednikom vijeća. Isto vrijedi i u
slučaju ako je odgoda trajala dulje od tri mjeseca.

Članak 408.

\(1\) Izvan slučajeva posebno propisanih u ovom Zakonu, predsjednik
vijeća može prekinuti raspravu radi odmora, ili zbog proteka radnog
vremena, ili radi toga da se u kratkom vremenu osiguraju određeni
dokazi, ili radi pripremanja optužbe ili obrane.

\(2\) Prekinuta rasprava nastavlja se uvijek pred istim vijećem.

\(3\) Ako se rasprava ne može nastaviti pred istim vijećem ili ako je
prekid rasprave trajao dulje od petnaest dana, postupit će se prema
odredbama članka 407. stavka 3. ovog Zakona.

##### 5. Zapisnik o raspravi i snimanje rasprave

Članak 409. (NN 76/09, 70/17, 80/22, 36/24 -- na snazi do 1. svibnja
2025.)

\(1\) O postupanju na raspravi se vodi zapisnik u koji se mora unijeti u
bitnom cijeli tijek rasprave, osim ako drukčije nije propisano ovim
Zakonom.

\(2\) Predsjednik vijeća može odrediti da se rasprava ili pojedini
njezini dijelovi (iskazi optuženika, svjedoka, vještaka i važne izjave
stranaka) snime uređajem za audio ili audio-video snimanje. U tom
slučaju zapisnik tvore audio ili audio-video snimka rasprave i zapisnik
o tijeku rasprave. Predsjednik vijeća može odlučiti da se izradi
prijepis audio snimke rasprave kada za to postoje opravdani razlozi,
primjerice u slučaju iz članka 407. ovoga Zakona, a uvijek kada to
zatraži okrivljenik koji nema branitelja. Prijepis se izrađuje u roku od
pet radnih dana te ga pregledava i ovjerava predsjednik vijeća i prilaže
zapisniku o raspravi, a iz opravdanih razloga taj rok može se produljiti
za daljnjih deset radnih dana.

\(3\) Za audio ili audio-video snimanje tijeka rasprave odgovarajuće se
primjenjuju odredbe članka 87. stavka 3. i članka 395. stavka 4. ovog
Zakona.

\(4\) Predsjednik vijeća uvijek može, na prijedlog stranke ili po
službenoj dužnosti, naložiti da se u zapisnik doslovno upišu izjave koje
smatra osobito važnim.

\(5\) Ako je potrebno, osobito ako se u zapisnik doslovno unose izjave
neke osobe, predsjednik vijeća može narediti da se taj dio zapisnika
odmah pročita, a pročitat će se uvijek ako to zahtijeva stranka,
branitelj ili osoba čija se izjava unosi u zapisnik.

Članak 409.a (NN 80/22, 36/24 -- na snazi od 1. svibnja 2025.)

\(1\) Rasprava se snima. Snimanje se provodi uređajem za audio snimanje
rasprave. O postupanju na raspravi vodi se zapisnik.

\(2\) Zapisnik tvore audio snimka rasprave i zapisnik o tijeku rasprave.
Strankama će se odmah omogućiti preuzimanje audio snimke. Zapisniku se
prilaže transkript rasprave učinjen uz pomoć uređaja za automatsku
transkripciju, koji služi kao pomoćno sredstvo uz audio snimku.

\(3\) Predsjednik vijeća može odlučiti da se izradi prijepis audio
snimke rasprave kada za to postoje opravdani razlozi, primjerice u
slučaju iz članka 407. ovoga Zakona, a uvijek kada to zatraži
okrivljenik koji nema branitelja. Prijepis se izrađuje u roku od pet
radnih dana te ga pregledava i ovjerava predsjednik vijeća i prilaže
zapisniku o raspravi, a iz opravdanih razloga taj se rok može produljiti
za daljnjih deset radnih dana.

\(4\) Predsjednik vijeća može odrediti da se rasprava ili pojedini
njezini dijelovi (iskazi optuženika, svjedoka, vještaka i važne izjave
stranaka) snime uređajem za audio-video snimanje. U tom slučaju zapisnik
tvore audio-video snimka rasprave i zapisnik o tijeku rasprave, a
strankama će se odmah omogućiti preuzimanje kopije audio-video snimke.

\(5\) Na audio i audio-video snimanje tijeka rasprave odgovarajuće se
primjenjuju odredbe članka 87. stavka 3., članka 330. stavka 2. i članka
395. stavka 4. ovoga Zakona.

Članak 410. (NN 70/17)

\(1\) Zapisnik mora biti završen sa zaključenjem zasjedanja. Zapisnik
potpisuju predsjednik vijeća i zapisničar.

\(2\) Stranke imaju pravo pregledati završeni zapisnik i njegove
priloge, dati primjedbe u svezi sa sadržajem i tražiti ispravak
zapisnika.

\(3\) Ispravke pogrešno upisanih imena, brojeva i drugih očitih
pogrešaka u pisanju može naložiti predsjednik vijeća na prijedlog
stranaka ili ispitane osobe ili po službenoj dužnosti. Druge ispravke i
dopune zapisnika može naložiti samo vijeće.

\(4\) Primjedbe i prijedlozi stranaka u svezi sa zapisnikom te ispravci
i dopune obavljeni u zapisniku moraju se zabilježiti u nastavku
završenog zapisnika. U nastavku zapisnika zabilježit će se i razlozi
zbog kojih pojedini prijedlozi i primjedbe nisu prihvaćeni. Predsjednik
vijeća i zapisničar potpisuju i nastavak zapisnika.

\(5\) Ako je rasprava snimana, strankama će se odmah omogućiti
preuzimanje kopije snimke.

Članak 411. (NN 145/13, 70/17, 80/22, 36/24 -- na snazi do 1. svibnja
2025.)

\(1\) U uvodu zapisnika mora se naznačiti sud pred kojim se održava
rasprava, mjesto i vrijeme zasjedanja, ime i prezime predsjednika
vijeća, članova vijeća i zapisničara, prisutnih tužitelja, optuženika i
branitelja, oštećenika i njegova zakonskog zastupnika ili opunomoćenika,
tumača, kazneno djelo koje je predmet raspravljanja te je li rasprava
javna ili je javnost isključena.

\(2\) Zapisnik mora osobito sadržavati podatke o tome koja je optužnica
na raspravi pročitana, odnosno usmeno izložena, kakvo je očitovanje
okrivljenika s pripremnog ročišta odnosno je li ono promijenjeno i je li
tužitelj izmijenio ili proširio optužbu, kakve su prijedloge podnijele
stranke i kakve je odluke donosio predsjednik vijeća ili vijeće, koji su
dokazi izvedeni, jesu li pročitani zapisnici i drugi podnesci, jesu li
reproducirane zvučne ili druge snimke i kakve su primjedbe dale stranke
u svezi s izvedenim dokazima. Ako je s rasprave isključena javnost, u
zapisniku se mora naznačiti da je predsjednik vijeća upozorio prisutne
na posljedice ako neovlašteno otkriju ono što su na toj raspravi saznali
kao tajnu.

\(3\) Iskazi optuženika, svjedoka i vještaka unose se u zapisnik tako da
se prikaže njihov bitni sadržaj. Ako je optuženik ranije ispitan, u
zapisnik se unose odstupanja ili dopune takvog njegovog ranijeg iskaza.
Ako je svjedok ili vještak ranije ispitan pred sudom ili državnim
odvjetnikom u smislu članka 234. i 235. ovog Zakona, u zapisnik se unose
samo odstupanja ili dopune takvog njegovog ranijeg iskaza i vještačenja.
Prema potrebi, pročitat će se njegov prijašnji iskaz ili dio iskaza
danog pred sudom ili državnim odvjetnikom u smislu članka 234. i 235.
ovog Zakona.

\(4\) Ako svjedok ili vještak nije ispitan na način propisan člankom
234. i 235. ovog Zakona u zapisnik se unosi iskaz tako da se prikaže
njegov bitan sadržaj. Na raspravi se može pročitati raniji iskaz ili dio
iskaza tako ispitanog svjedoka ili vještaka u dijelu koji sadrži
odstupanja odnosno reproducirat će se snimka takvog iskaza. Na takvom
iskazu ne može se isključivo ili u odlučujućoj mjeri temeljiti osuđujuća
presuda.

\(5\) Na zahtjev stranke u zapisnik će se unijeti i pitanje, odnosno
odgovor koji je vijeće odbilo kao nedopušten.

\(6\) U zapisnik o raspravi ne unosi se sadržaj iskaza optuženika,
svjedoka i vještaka te izjave i obrazloženja prijedloga stranaka koji su
snimljeni prema odredbi članka 409. stavka 2. ovoga Zakona.

Članak 411.a (NN 80/22, 36/24 -- na snazi do 1. svibnja 2025.)

\(1\) U uvodu zapisnika mora se naznačiti sud pred kojim se održava
rasprava, mjesto i vrijeme zasjedanja, ime i prezime predsjednika
vijeća, članova vijeća i zapisničara, prisutnih tužitelja, optuženika i
branitelja, oštećenika i njegova zakonskog zastupnika ili opunomoćenika,
tumača, vještaka, svjedoka i drugih osoba koje sudjeluju na raspravi,
kazneno djelo koje je predmet raspravljanja te je li rasprava javna ili
je javnost isključena.

\(2\) Zapisnik mora sadržavati broj i oznaku optužnice na temelju koje
se vodi postupak, dokaze koji su izvedeni na raspravi, važne odluke koje
je donosio predsjednik vijeća ili vijeće o prijedlozima stranaka te
upravljanju raspravom, kao i popis drugih bitnih radnji koje su poduzete
na raspravi bez navođenja njihova sadržaja. U zapisnik će se unijeti i
izreka presude.

\(3\) Ako je svjedok ili vještak ranije ispitan pred sudom ili državnim
odvjetnikom u smislu članka 234. i 235. ovoga Zakona, u slučaju
odstupanja ili dopune takva njegova ranijeg iskaza i vještačenja, prema
potrebi, reproducirat će se snimka njegova prijašnjeg iskaza ili dijela
iskaza danog pred sudom ili državnim odvjetnikom u smislu članka 234. i
235. ovoga Zakona, odnosno taj dio njegova iskaza će se pročitati.

\(4\) Ako svjedok ili vještak nije ispitan pred sudom ili državnim
odvjetnikom na način propisan člankom 234. i 235. ovoga Zakona, na
raspravi se može reproducirati snimka ranijeg iskaza ili dijela iskaza
tako ispitanog svjedoka ili vještaka, i to u dijelu koji sadrži
odstupanja u iskazima, odnosno taj dio njegova iskaza će se pročitati.
Na takvom iskazu ne može se isključivo ili u odlučujućoj mjeri temeljiti
osuđujuća presuda.

Članak 412.

\(1\) U zapisnik o raspravi unosi se izreka presude (članak 459. stavak
3.) uz naznaku je li presuda javno objavljena. Izreka presude u
zapisniku je izvornik.

\(2\) Ako je doneseno rješenje o istražnom zatvoru mora se izreka tog
rješenja unijeti u zapisnik o raspravi.

##### 6. Početak rasprave 

Članak 413. (NN 126/19)

\(1\) Kad je predsjednik vijeća utvrdio da su na raspravu došle sve
pozvane osobe, ili kad je vijeće odlučilo da se rasprava održi u
odsutnosti neke od pozvanih osoba, pozvat će predsjednik vijeća
optuženika i od njega uzeti osobne podatke (članak 272. stavak 1.) osim
podataka o prijašnjoj osuđivanosti da bi se uvjerio u njegovu
istovjetnost.

\(2\) Predsjednik vijeća će utvrditi je li optuženik primio i razumio
pisanu pouku o pravima (članak 239. stavak 1.). Ako optuženik nije
primio pouku o pravima, predsjednik vijeća će postupiti prema članku
350. stavku 1. ovog Zakona, a ako je pouku primio ali ju nije razumio,
poučit će ga na prikladan način o njegovim pravima.

Članak 414. (NN 76/09)

\(1\) Nakon što se utvrdi optuženikova istovjetnost, predsjednik vijeća
uputit će svjedoke i vještake na mjesto koje je za njih određeno, gdje
će pričekati dok ne budu pozvani radi ispitivanja. U slučaju potrebe
predsjednik vijeća može nakon ispitivanja zadržati vještake da prate
tijek rasprave.

\(2\) Predsjednik vijeća će poduzeti prikladne mjere za zaštitu žrtve od
utjecaja drugih osoba (prostorna izdvojenost prije ispitivanja i
slično).

\(3\) Svi optuženici ostaju u sudnici tijekom cijele rasprave.

\(4\) Ako se oštećenik kao tužitelj ili privatni tužitelj imaju ispitati
kao svjedoci, neće se udaljiti iz zasjedanja.

\(5\) Predsjednik vijeća može poduzeti potrebne mjere da spriječi
dogovaranje između svjedoka, vještaka i stranaka.

Članak 415. (NN 76/09, 70/17)

\(1\) Rasprava započinje čitanjem optužnice. Ako je oštećenik prisutan,
a još nije stavio imovinskopravni zahtjev, upozorit će ga predsjednik
vijeća da može staviti prijedlog za ostvarivanje tog zahtjeva u kaznenom
postupku i poučiti ga o pravima iz članka 51. ovog Zakona. Ako oštećenik
nije prisutan, a postavio je imovinskopravni zahtjev, predsjednik vijeća
pročitat će taj zahtjev.

\(2\) Nakon toga, predsjednik vijeća upitat će optuženika je li razumio
optužbu. Ako se predsjednik vijeća uvjeri da optuženik nije razumio
optužbu, ponovno će mu izložiti njezin sadržaj na način na koji je
optuženik može najlakše razumjeti.

\(3\) Nakon toga predsjednik vijeća objavit će kakvo je očitovanje o
optužbi i imovinskopravnom zahtjevu optuženik ranije iznio.

Članak 416. (NN 80/11)

Predsjednik vijeća će pozvati optuženika da se očituje o pojedinoj točki
optužbe i imovinskopravnom zahtjevu. Ako se optuženik ne očituje o
optužbi smatrat će se da poriče optužbu ili pojedinu točku optužbe.

Članak 417. (NN 126/19)

Brisan.

Članak 417.a (NN 80/11, 143/12, 145/13)

\(1\) Optuženika koji se očitovao da se u odnosu na sve točke optužbe
smatra krivim, predsjednik vijeća uputit će da može odmah iskazivati o
svim okolnostima koje ga terete i iznijeti sve činjenice koje mu idu u
korist te se prelazi na ispitivanje optuženika.

\(2\) Optuženik će u slobodnom izlaganju iznijeti svoj iskaz, nakon čega
mu se mogu postavljati pitanja. Pitanja prvi postavlja branitelj, a
zatim tužitelj. Nakon njih predsjednik vijeća i članovi vijeća mogu
postavljati pitanja optuženiku radi otklanjanja praznina, proturječnosti
i nejasnoća u iskazu. Oštećenik, njegov zakonski zastupnik ili
opunomoćenik, suoptuženici i vještaci mogu neposredno postavljati
pitanja optuženiku uz odobrenje predsjednika vijeća.

\(3\) Predsjednik vijeća će zabraniti pitanje ili odgovor na već
postavljeno pitanje ako je ono nedopušteno (članak 277. stavak 1.) ili
se ne odnosi na predmet. Ako predsjednik vijeća zabrani postavljanje
određenog pitanja ili davanje odgovora, stranke mogu zahtijevati da o
tome odluči vijeće.

\(4\) Izjava optuženika prema odredbi stavka 1. ovog članka ne oslobađa
sud dužnosti da izvodi i druge dokaze. Ako je optuženikovo priznanje na
raspravi potpuno i sukladno prije pribavljenim dokazima, sud će u
dokaznom postupku izvesti samo one dokaze koji se odnose na odluku o
kazni i drugim mjerama propisanim kaznenim zakonom te troškovima
kaznenog postupka.

\(5\) Ako se optuženik očituje da se u odnosu na sve ili pojedine točke
optužbe ne smatra krivim, ispitat će se na završetku dokaznog postupka,
osim ako on drukčije zahtijeva.

\(6\) Ako se kazneni postupak vodi za kazneno djelo za koje je propisana
novčana kazna ili kazna zatvora do pet godina, a optuženik se očitovao
krivim u odnosu na sve točke optužbe, na kraju svog iskaza očitovat će
se je li suglasan s predloženom vrstom i mjerom kazne, sudske opomene,
uvjetne osude, djelomične uvjetne osude, posebnih obveza, zaštitnog
nadzora, sigurnosne mjere te mjere oduzimanja predmeta, odnosno druge
mjere propisane kaznenim zakonom čije se izricanje traži. Do ovog
očitovanja optuženika, državni odvjetnik može izmijeniti vrstu i mjeru
kazne ili druge mjere propisane kaznenim zakonom predložene u optužnici.

\(7\) Ako se optuženik u slučaju iz stavka 6. ovog članka suglasi i s
vrstom i mjerom predložene kazne i druge mjere propisane kaznenim
zakonom, sud u presudi ne smije izreći drugu vrstu kazne ili druge mjere
propisane kaznenim zakonom, niti veću mjeru kazne od predložene.
Navedeno ograničenje se ne odnosi na mjeru oduzimanja imovinske koristi.

##### 7. Dokazni postupak

Članak 418. (NN 76/09, 145/13, 70/17)

\(1\) Dokazivanje obuhvaća sve činjenice za koje sud i stranke smatraju
da su važne za pravilno presuđenje.

\(2\) Suoptuženike koji su se očitovali da se u odnosu na sve točke
optužbe smatraju krivim, ispitat će se na početku dokaznog postupka, oni
koji zahtijevaju da ih se ispita prije završetka dokaznog postupka,
ispitat će se čim to zahtijevaju, a oni koji su se očitovali na sve ili
pojedine točke optužbe da se ne smatraju krivim ispitat će se na
završetku dokaznog postupka, osim ako drukčije ne zahtijevaju.

\(3\) Optuženik koji se prema odredbi članka 417.a stavak 5. ovog Zakona
treba ispitati na kraju dokaznog postupka može sudjelovati u izvođenju
pojedinih dokaza i prije njegova ispitivanja. U tom slučaju, sud će
upozoriti okrivljenika da će se sve što kaže prilikom izvođenja dokaza
smatrati njegovom obranom. Dano upozorenje i odgovor okrivljenika unijet
će se u zapisnik.

\(4\) Ako se žrtva ili oštećenik koji su prisutni trebaju ispitati kao
svjedoci, njihovo će se ispitivanje obaviti prije ispitivanja ostalih
svjedoka.

\(5\) Podaci iz kaznene evidencije kao i drugi podaci o osuđivanosti za
kažnjive radnje mogu se pročitati kao zadnji dokazi prije ispitivanja
optuženika na završetku dokaznog postupka, osim ako vijeće odlučuje o
mjerama osiguranja prisutnosti optuženika i drugim mjerama opreza.

Članak 419. (NN 76/09, 80/11, 143/12, 145/13)

\(1\) Stranke imaju pravo predlagati svjedoke i vještake te izvoditi
dokaze. Stranke predlažu redoslijed dokaza koje namjeravaju izvesti.
Predsjednik vijeća može iz opravdanih razloga odrediti drukčiji
redoslijed izvođenja dokaza.

\(2\) Ako pripremno ročište nije održano, predsjednik vijeća pozvat će
stranke i oštećenika da obrazlože dokazne prijedloge koje namjeravaju
izvesti na raspravi. Svaka stranka očitovat će se o prijedlozima
suprotne stranke i oštećenika.

\(3\) Vijeće može odlučiti da se izvedu dokazi koji nisu predloženi ili
od kojih je predlagatelj odustao.

\(4\) Općepoznate činjenice ne treba utvrđivati. Ne može se predlagati
da se utvrđuju činjenice čije postojanje zakon pretpostavlja u korist
optuženika, ali se može dokazivati njihovo nepostojanje.

\(5\) Dokazi se na raspravi izvode sljedećim redom:

1\) dokazi optužbe,

2\) dokazi obrane,

3\) dokazi optužbe kojima se pobijaju navodi obrane,

4\) dokazi obrane kao odgovor na pobijanje,

5\) dokazi suda.

Članak 420. (NN 76/09, 80/11, 145/13, 70/17)

\(1\) Prije ispitivanja, svjedoka će predsjednik vijeća upozoriti prema
članku 288. stavcima 3. i 4., a vještaka prema članku 312. stavku 1.
ovog Zakona.

\(2\) Tijekom iznošenja iskaza svjedoka ili izlaganja nalaza i mišljenja
vještaka, svjedoku ili vještaku neposredno postavljaju pitanja stranke
te predsjednik i članovi sudskog vijeća. Ako se drukčije ne dogovore,
najprije postavlja pitanje stranka koja je predložila izvođenje tog
dokaza, a zatim protustranka. Nakon toga pitanja postavlja predsjednik i
članovi sudskog vijeća. Ako je sud odredio izvođenje dokaza i bez
prijedloga stranaka, pitanja prvi postavlja predsjednik vijeća, zatim
članovi vijeća, te naposlijetku tužitelj, okrivljenik i branitelj.
Oštećenik, zakonski zastupnik, punomoćnik i vještaci mogu neposredno
postavljati pitanja uz odobrenje predsjednika vijeća.

\(3\) Predsjednik vijeća će zabraniti pitanje ili odgovor na već
postavljeno pitanje ako je ono nedopušteno (članak 277. i članak 289.
stavak 3. ovog Zakona) ili se pitanje ne odnosi na predmet. Ako
predsjednik vijeća zabrani postavljanje određenog pitanja ili davanje
odgovora, stranke mogu zahtijevati da o tome odluči vijeće.

\(4\) Stranke i branitelj mogu staviti prigovor na pitanja iz stavka 3.
ovog članka, o kojem će odlučiti predsjednik vijeća.

Članak 421. (NN 76/09, 80/11, 145/13)

\(1\) Vijeće će odbiti izvođenje dokaza:

1\) ako je nezakonit ili se odnosi na činjenicu koja se po zakonu ne
može dokazivati (nedopušteni prijedlog),

2\) ako činjenica koju bi izvođenjem dokaza trebalo utvrditi nije važna
za odlučivanje, odnosno ako ne postoji povezanost između činjenice koju
stranka želi utvrditi i odlučnih činjenica ili se ta povezanost zbog
pravnih razloga ne može ustanoviti (nevažni prijedlog),

3\) ako postoje razlozi za sumnju da se s dokazom neka važna činjenica
uopće ne bi mogla utvrditi ili bi se to moglo učiniti sa velikim
poteškoćama, (neprikladni prijedlog),

4\) ako je predloženo izvođenje dokaza očigledno usmjereno na znatno
odugovlačenje postupka (prijedlog koji odugovlači postupak).

\(2\) Rješenje kojim se odbija izvođenje dokaza mora biti obrazloženo.
Vijeće ga može izmijeniti ili opozvati u tijeku postupka.

Članak 422.

\(1\) U postupku se ne mogu upotrijebiti kao dokazi činjenice koje se
odnose na ranije spolno ponašanje žrtve i njene seksualne sklonosti.

\(2\) Iznimno, dopušteno je dokazivati da sperma, drugi materijalni
tragovi ili ozljede opisane u medicinskoj dokumentaciji potječu od druge
osobe, a ne od optuženika.

Članak 423. (NN 143/12)

\(1\) Pri ispitivanju svjedoka i vještaka na raspravi primjenjivat će se
odredbe koje važe za odgovarajuću dokaznu radnju, osim ako odredbama ove
Glave nije drukčije propisano.

\(2\) Ako drukčije nije propisano ovim Zakonom, svjedok koji nije
ispitan neće biti prisutan izvođenju dokaza.

\(3\) Dijete će se ispitati kao svjedok prema članku 292. stavku 1. i 2.
ovog Zakona.

\(4\) Svjedok iz članka 294. stavka 1. ovog Zakona ispitat će se prema
članku 297. ovog Zakona. Prijedlog za ispitivanje podnosi državni
odvjetnik u optužnici ili na raspravi.

\(5\) Protiv odluke vijeća o prihvaćanju prijedloga državnog odvjetnika
za ispitivanje svjedoka iz članka 294. ovog Zakona koji je prvi put
podnesen na raspravi, optuženik može podnijeti posebnu žalbu. O žalbi
odlučuje viši sud.

Članak 424. (NN 80/)

Brisan.

Članak 425.

\(1\) Prije ispitivanja vještaka predsjednik vijeća upozorit će ga u
smislu članka 312. ovog Zakona, a posebno na dužnost odgovaranja na
pitanja.

\(2\) Vijeće može odlučiti da vještak prije vještačenja obeća da će
iskazati istinu. Obećanje se daje prema članku 312. stavku 2. ovog
Zakona. Stalno prisegnuti postavljeni vještak samo će se upozoriti na
položenu prisegu.

\(3\) Vještaku će se tijekom ispitivanja dopustiti korištenje bilješki i
potrebne dokumentacije.

Članak 426. (NN 80/22)

Ako je svjedok ili vještak na prijašnjem ispitivanju tijekom dokazne
radnje ili ranije rasprave naveo činjenice kojih se više ne sjeća ili
ako odstupi od svojeg iskaza, predočit će mu se prijašnji iskaz, odnosno
upozorit će se na odstupanje i upitat će se zašto sada iskazuje
drukčije, a prema potrebi, reproducirat će se snimka njegova prijašnjeg
iskaza ili dijela tog iskaza, odnosno pročitat će se njegov prijašnji
iskaz ili dio tog iskaza.

Članak 427.

\(1\) Ispitani svjedoci i vještaci ostaju u sudnici ako ih predsjednik
vijeća nakon ispitivanja stranaka sasvim ne otpusti ili ne naloži da se
privremeno udalje iz sudnice.

\(2\) Na prijedlog stranaka ili po službenoj dužnosti predsjednik vijeća
može naložiti da se ispitani svjedoci i vještaci udalje iz sudnice i da
se kasnije ponovno pozovu i još jednom ispitaju u prisutnosti ili
odsutnosti drugih svjedoka i vještaka.

Članak 428. (NN 145/13)

Ako se na raspravi sazna da svjedok ili vještak ne može doći pred sud
ili mu je dolazak znatno otežan, vijeće može na prijedlog stranke koja
je svjedoka ili vještaka predložila, ako smatra da je njegov iskaz
važan, naložiti da ga izvan rasprave ispita predsjednik vijeća ili sudac
član vijeća, ili da se ispitivanje obavi preko suca istrage na čijem se
području svjedok, odnosno vještak nalazi.

Članak 429.

\(1\) Obavljanje očevida ili rekonstrukciju izvan rasprave, vijeće može
povjeriti predsjedniku vijeća ili sucu članu vijeća, odnosno sucu
istrage.

\(2\) Stranke i oštećenik izvijestit će se uvijek kad će se i na kojem
mjestu ispitati svjedok, odnosno obaviti očevid ili rekonstrukcija. Ako
je optuženik lišen slobode, o potrebi njegove prisutnosti tim radnjama
odlučuje vijeće.

Članak 430.

Ako drukčije nije propisano u ovom Zakonu, dokazi pregledom isprava,
reproduciranjem snimke i elektronički dokaz izvode se na način uređen u
članku 329. do 331. ovog Zakona.

Članak 431. (NN 76/09, 145/13, 126/19)

\(1\) Zapisnici o iskazima svjedoka, suokrivljenika ili već osuđenih
sudionika u kaznenom djelu te zapisnici ili drugi dopisi o nalazu ili
mišljenju vještaka pribavljeni tijekom dokazne radnje ili ranije
rasprave mogu se prema odluci vijeća pročitati odnosno reproducirati
samo:

1\) ako se odnose na činjenicu koju stranka nije osporavala,

2\) ako su ispitane osobe umrle, duševno oboljele ili se ne mogu
pronaći, ili je njihov dolazak pred sud nemoguć ili znatno otežan zbog
starosti, bolesti ili drugih važnih uzroka,

3\) ako svjedoci ili vještaci bez zakonskih razloga neće iskazivati na
raspravi,

4\) ako se osoba koja je prethodno upozorena da nije dužna svjedočiti
(članak 285. stavak 1. točka 1. do 3.) odrekla tog prava i iskazivala na
dokaznom ročištu ili raspravi, a kasnije tijekom postupka je odlučila
uskratiti svoj iskaz,

5\) ako je svjedok ili vještak ispitan prema članku 402. stavku 2. ovog
Zakona,

6\) ako su stranke suglasne da se umjesto neposrednog ispitivanja
svjedoka, odnosno vještaka koji nije prisutan, bez obzira je li bio
pozvan ili ne, pročita zapisnik o njegovu prijašnjem ispitivanju,

7\) ako je svjedok ili vještak ispitan na raspravi pred istim
predsjednikom vijeća,

8\) ako je svjedok ili vještak ispitan na raspravi u prisutnosti
stranaka.

\(2\) Ako dokazna radnja ispitivanja svjedoka ili vještaka nije
provedena na način propisan člankom 234. i 235. ovog Zakona, ti se
zapisnici mogu pročitati, ali se samo na tim zapisnicima ne može
isključivo ili u odlučujućoj mjeri temeljiti osuđujuća presuda.

\(3\) Vijeće će izdvojiti dokaze na kojima se ne može temeljiti sudska
odluka, ako nisu prije toga izdvojeni. Protiv rješenja kojim se odlučuje
o izdvajanju dopuštena je posebna žalba, osim ako sud ne odluči odmah
nastaviti s raspravom, u kojem slučaju se izdvojeni dijelovi spisa
zatvaraju u poseban omot koji se prilaže spisu, a može ih razgledati
samo viši sud, ako je to potrebno radi odluke o žalbi protiv presude,
što će se zabilježiti na omotu.

\(4\) Nakon pravomoćnosti rješenja izdvojeni zapisnici i obavijesti
zatvaraju se u poseban omot i predaju sucu istrage radi čuvanja odvojeno
od ostalih spisa i ne mogu se razgledati niti koristiti u postupku.
Izdvajanje zapisnika iz stavka 2. ovog članka mora se obaviti prije
završetka dokaznog postupka.

\(5\) Razlozi zbog kojih se čita zapisnik navest će se u zapisniku o
raspravi, a pri čitanju priopćit će se je li svjedok ili vještak dao
obećanje da će iskazivati istinito ili je ranije već bio prisegnut.

Članak 432.

\(1\) Kad ovaj Zakon propisuje da se uz snimku vodi zapisnik samo s
određenim podacima, reproducirat će se snimka i pročitati zapisnik.

\(2\) Vijeće može uvijek odlučiti da se na raspravi, uz čitanje
zapisnika, reproducira snimka ispitivanja.

Članak 433.

Nakon ispitivanja svakog svjedoka ili vještaka i nakon čitanja isprave
ili izvođenja drugog dokaza, upitat će predsjednik vijeća stranke i
oštećenika imaju li primjedbe na provedeni dokaz.

Članak 434. (NN 145/13)

\(1\) Prije ispitivanja optuženika koji se u skladu s odredbom članka
417.a stavka 5. ovog Zakona ispituje na kraju dokaznog postupka,
predsjednik vijeća upitat će stranke i oštećenika imaju li prijedloge za
dopunu dokaznog postupka.

\(2\) Ako nitko nema prijedloga za dopunu postupka ili je prijedlog
odbijen (članak 421.), pristupit će se ispitivanju optuženika.

\(3\) Optuženika prvi ispituje branitelj, a zatim tužitelj te oštećenik.
Predsjednik vijeća može u svakom trenutku radi razjašnjenja nejasnoća
postaviti pitanje optuženiku.

Članak 435. (NN 145/13)

\(1\) Kad optuženik pri ispitivanju odstupi od svojega prijašnjeg iskaza
danog tijekom dokazne radnje ili ranije rasprave, predsjednik vijeća
upozorit će ga na odstupanje i upitati ga zašto sada iskazuje drukčije,
a po potrebi, reproducirat će se snimka njegovog iskaza ili dijela tog
iskaza odnosno taj dio njegovog iskaza će se pročitati.

\(2\) Kad optuženik pri ispitivanju na raspravi ne želi iskazivati ili
odgovarati na pojedino pitanje, reproducirat će se snimka njegovog
iskaza ili dijela tog iskaza odnosno taj dio njegovog iskaza će se
pročitati.

Članak 436.

Pri ispitivanju optuženika predsjednik vijeća će zabraniti pitanje ili
odgovor na već postavljeno pitanje, ako je ono nedopušteno (članak 276.
stavak 5. i članak 277. stavak 1.), ili se ne odnosi na predmet. Ako
predsjednik vijeća zabrani postavljanje određenog pitanja ili davanje
odgovora, stranke mogu zahtijevati da o tome odluči vijeće.

Članak 437.

\(1\) Kad se završi ispitivanje prvog optuženika, pristupit će se redom
ispitivanju ostalih optuženika, ako ih ima. Svaki optuženik ima pravo
postavljati pitanja ostalim suoptuženicima te iznositi primjedbe na
njihove iskaze.

\(2\) Ako se iskazi pojedinih suoptuženika o istoj okolnosti razlikuju,
predsjednik vijeća može suočiti suoptuženike.

Članak 438.

Vijeće može iznimno odlučiti da se optuženik privremeno udalji iz
sudnice ako suoptuženik ili svjedok odbija dati iskaz u njegovoj
prisutnosti ili ako okolnosti pokazuju da u njegovoj prisutnosti neće
govoriti istinu. Nakon povratka optuženika u zasjedanje pročitat će mu
se iskaz suoptuženika, odnosno svjedoka. Optuženik ima pravo postavljati
pitanja suoptuženiku, odnosno svjedoku, a predsjednik vijeća upitat će
ga ima li što primijetiti na njihov iskaz. Po prijedlogu stranaka sud
može obaviti suočenje.

Članak 439.

Optuženik se može u tijeku rasprave dogovarati sa svojim braniteljem,
ali o tome kako će odgovarati na postavljeno pitanje ne može se
savjetovati ni sa svojim braniteljem ni s kim drugim.

Članak 440. (NN 145/13)

\(1\) Nakon ispitivanja optuženika prema odredbama članka 434. stavka 1.
ovog Zakona, stranke mogu predložiti dokaze, za dopunu dokaznog
postupka.

\(2\) Ako nije predloženo izvođenje dokaza, ili vijeće odbije dokazni
prijedlog iz stavka 1. ovog članka, a sud nije odlučio postupiti u
smislu članka 419. stavka 3. ovog Zakona, predsjednik vijeća će objaviti
da je dokazni postupak završen.

##### 8. Izmjena optužbe

Članak 441. (NN 76/09, 145/13, 70/17)

\(1\) Ako tužitelj u tijeku rasprave utvrdi da izvedeni dokazi pokazuju
da se izmijenilo činjenično stanje izloženo u potvrđenoj optužnici, on
može do završetka dokaznog postupka usmeno izmijeniti optužnicu.

\(2\) Radi izmjene optužnice ili pripreme obrane stranke mogu zatražiti
prekid rasprave.

\(3\) Ako vijeće dopusti prekid rasprave radi izmjene optužnice, odredit
će rok u kojem tužitelj treba podnijeti izmijenjenu optužnicu. Primjerak
izmijenjene optužnice dostavit će se optuženiku. Ako tužitelj u
ostavljenom roku ne podnese izmijenjenu optužnicu, vijeće će nastaviti
raspravu na temelju prijašnje optužnice.

\(4\) Vijeće može, nakon saslušanja stranaka, odlučiti dostaviti
izmijenjenu optužnicu optužnom vijeću radi njezinog ispitivanja sukladno
člancima 348. do 367. ovoga Zakona. Okrivljenik može podnijeti odgovor
na optužnicu. Ako optužnica bude potvrđena, nova rasprava održat će se u
pravilu pred istim vijećem.

\(5\) Ako državni odvjetnik izmijeni optužnicu na način da se radi o
kaznenom djelu za koje je nadležno vijeće u širem sastavu, dopunit će se
vijeće i rasprava početi iznova.

\(6\) Nakon izmjene ili podnošenja nove optužnice, optuženik će se
očitovati o njezinoj osnovanosti prema članku 415. stavku 3. ovog
Zakona.

Članak 442. (NN 143/12, 145/13)

Brisan.

##### 9. Završni govori stranaka

Članak 443.

Nakon završenoga dokaznog postupka predsjednik vijeća daje riječ
strankama. Prvo govori tužitelj, zatim oštećenik, branitelj, pa
optuženik. Predsjednik vijeća može, nakon njihova saslušanja, odrediti
vrijeme trajanja završnog govora.

Članak 444. (NN 143/12)

Tužitelj će u svojem govoru iznijeti svoju ocjenu dokaza izvedenih na
raspravi, nakon toga će izložiti svoje zaključke o činjenicama važnim za
odluku te staviti i obrazložiti svoj prijedlog o krivnji optuženika, o
odredbama kaznenog zakona koje bi se imale primijeniti, kao i o
olakotnim i otegotnim okolnostima koje bi trebalo uzeti u obzir pri
odmjeravanju kazne. Tužitelj može predložiti vrstu i mjeru kazne, sudsku
opomenu, uvjetnu osudu, djelomičnu uvjetnu osudu, zamjenu radom za opće
dobro na slobodi, posebne obveze, zaštitni nadzor, sigurnosnu mjeru,
oduzimanje imovinske koristi te oduzimanje predmeta.

Članak 445.

Oštećenik ili njegov opunomoćenik mogu u svojem govoru obrazložiti
imovinskopravni zahtjev i upozoriti na dokaze o krivnji optuženika.

Članak 446.

\(1\) Branitelj ili sam optuženik izložit će u svojem govoru obranu i
mogu se osvrnuti na navode tužitelja i oštećenika.

\(2\) Poslije branitelja optuženik ima pravo sam govoriti, očitovati se
o tome prihvaća li obranu branitelja i dopuniti je.

\(3\) Tužitelj i oštećenik imaju pravo odgovoriti na obranu, a
branitelj, odnosno optuženik osvrnuti se na te odgovore.

\(4\) Posljednju riječ ima optuženik.

Članak 447.

\(1\) Predsjednik vijeća može, nakon prethodnog upozorenja, prekinuti
osobu koja prekorači odobreno vrijeme govora ili u svojem govoru vrijeđa
javni red i moral ili vrijeđa drugoga ili se upušta u ponavljanja ili
izlaganja koja očito nemaju veze s predmetom. U zapisniku o raspravi
mora se navesti da je govor bio prekinut i zašto je bio prekinut.

\(2\) Kad optužbu zastupa više osoba ili obranu više branitelja,
izlaganja se ne mogu ponavljati. Zastupnici optužbe, odnosno obrane
prema međusobnom sporazumu odabrat će pitanja o kojima će govoriti.

\(3\) Nakon završnih govora predsjednik vijeća dužan je upitati želi li
još tko što izjaviti, te zaključiti raspravu.

#### Glava XXII. PRESUDA

##### 1. Izricanje presude

Članak 448. (NN 70/17)

\(1\) Ako sud tijekom vijećanja ne utvrdi da treba ponovno otvoriti
raspravu radi dopune postupka ili razjašnjenja pojedinih pitanja, izreći
će presudu.

\(2\) Presuda se izriče i javno objavljuje u ime Republike Hrvatske.

Članak 449.

\(1\) Presuda se može odnositi samo na osobu koja je optužena i samo na
djelo koje je predmet optužbe sadržane u podnesenoj, odnosno na raspravi
izmijenjenoj ili proširenoj optužnici.

\(2\) Sud nije vezan za prijedloge tužitelja o pravnoj ocjeni djela, ali
optuženika ne može proglasiti krivim za kazneno djelo teže od onog koje
mu je optužbom stavljeno na teret.

\(3\) Odredbe članaka 448. do 462. ovog Zakona odnose se na sve presude,
osim ako za pojedine presude zakonom, nije što drugo posebno propisano.

Članak 450.

\(1\) Sud temelji presudu samo na činjenicama i dokazima koji su
izneseni na raspravi.

\(2\) Sud je dužan savjesno ocijeniti svaki dokaz pojedinačno i u svezi
s ostalim dokazima te na temelju takve ocjene izvesti zaključak je li
neka činjenica dokazana.

##### 2. Vrste presuda

Članak 451.

\(1\) Presudom se optužba odbija ili se optuženik oslobađa optužbe ili
se proglašava krivim.

\(2\) Ako optužba obuhvaća više kaznenih djela, u presudi će se izreći
za koje djelo se optužba odbija ili se optuženik oslobađa optužbe ili se
proglašava krivim.

Članak 452.

Presudu kojom se optužba odbija sud će izreći ako:

1\) za suđenje nije stvarno nadležan,

2\) je postupak vođen bez zahtjeva ovlaštenog tužitelja,

3\) je tužitelj tijekom rasprave odustao od optužbe,

4\) nije bilo potrebnog prijedloga za progon ili odobrenja za progon ili
ako je ovlaštena osoba, odnosno državno tijelo odustalo od prijedloga,
odnosno odobrenja,

5\) je optuženik za isto djelo već pravomoćno osuđen, oslobođen optužbe
ili je postupak protiv njega rješenjem pravomoćno obustavljen, a ne radi
se o rješenju o obustavi postupka iz članka 500. ovog Zakona,

6\) je optuženik oprostom, odnosno pomilovanjem oslobođen kaznenog
progona ili se kazneni progon ne može poduzeti zbog zastare, ili ako
postoje druge okolnosti koje isključuju kazneni progon.

Članak 453.

Presudu kojom se optuženik oslobađa optužbe sud će izreći ako:

1\) djelo za koje se optužuje po zakonu nije kazneno djelo,

2\) ima okolnosti koje isključuju krivnju,

3\) nije dokazano da je optuženik počinio djelo za koje se optužuje.

Članak 454.

U izreci presude kojom se optužba odbija i presude kojom se optuženik
oslobađa optužbe, navest će se činjenični i zakonski opis te naziv
kaznenog djela koje je optuženiku stavljeno na teret, a za koje se
optužba odbija ili se optuženika oslobađa optužbe, odluka o troškovima
kaznenog postupka i o imovinskopravnom zahtjevu ako je bio postavljen.

Članak 455.

\(1\) Presudu kojom se optuženik proglašava krivim sud će izreći ako
nedvojbeno utvrdi da je optuženik počinio kazneno djelo za koje je
optužen.

\(2\) U presudi u kojoj se optuženik proglašava krivim sud će izreći:

1\) za koje se djelo proglašava krivim, uz naznaku činjenica i okolnosti
koje čine obilježja kaznenog djela te onih o kojima ovisi primjena
određene odredbe kaznenog zakona,

2\) zakonski opis i naziv kaznenog djela i koje su odredbe kaznenog
zakona primijenjene,

3\) na kakvu se kaznu osuđuje optuženik ili se prema odredbama kaznenog
zakona oslobađa kazne ili mu se kazna zamjenjuje radom za opće dobro na
slobodi,

4\) odluku o uvjetnoj osudi, djelomičnoj uvjetnoj osudi i sudskoj
opomeni,

5\) odluku o posebnim obvezama i zaštitnom nadzoru,

6\) odluku o sigurnosnim mjerama, oduzimanju imovinske koristi i o
oduzimanju predmeta,

7\) odluku o uračunavanju pritvora, istražnog zatvora i izdržane kazne,

8\) odluku o troškovima kaznenog postupka, o imovinskopravnom zahtjevu
te o tome da se pravomoćna presuda ima objaviti u sredstvima javnog
priopćavanja.

\(3\) Ako je optuženik osuđen na novčanu kaznu, u presudi će se
naznačiti rok u kojem se novčana kazna ima platiti kao i visina dnevnog
dohotka, odnosno dnevnog iznosa, njihov ukupan broj te iznos novčane
kazne izrečene pravnoj osobi.

\(4\) U slučaju stjecaja kaznenih djela sud će u izreku presude unijeti
kazne utvrđene za svako pojedino kazneno djelo, a nakon toga jedinstvenu
kaznu koja je izrečena za sva djela u stjecaju.

##### 3. Objava presude

Članak 456.

\(1\) Nakon što je sud izrekao presudu, predsjednik vijeća odmah će
presudu objaviti. Ako sud ne može nakon rasprave istog dana izreći ili
objaviti presudu, odgodit će objavu presude najviše za tri radna dana i
odrediti vrijeme i mjesto objave presude.

\(2\) Predsjednik vijeća će u prisutnosti stranaka, njihovih zakonskih
zastupnika, opunomoćenika i branitelja javno pročitati izreku presude.

\(3\) Objava će se obaviti i kad stranka, zakonski zastupnik,
opunomoćenik ili branitelj nije prisutan. Vijeće može narediti da
optuženiku koji nije prisutan, presudu usmeno priopći predsjednik vijeća
ili da mu se presuda samo dostavi.

\(4\) Ako je javnost na raspravi bila isključena, izreka presude uvijek
će se pročitati u javnom zasjedanju. Vijeće će odlučiti hoće li
isključiti javnost pri objavi cjeline ili dijela razloga presude.

\(5\) Svi prisutni saslušat će čitanje izreke presude stojeći.

Članak 457. (NN 143/12)

\(1\) Nakon objave presude predsjednik vijeća iznijet će ukratko razloge
presude. Ako je optuženiku izrečena uvjetna osuda, djelomična uvjetna
osuda ili druga obveza iz kaznenih zakona, predsjednik vijeća će ga
upozoriti na značenje uvjetne osude, djelomične uvjetne osude i drugih
obveza kojih se mora držati.

\(2\) Predsjednik vijeća poučit će stranke o pravu na žalbu te o pravu
na odgovor na žalbu i upozorit će stranke da do pravomoćnog završetka
postupka o svakoj promjeni adrese obavijeste sud.

##### 4. Izrada i dostava pisane presude

Članak 458. (NN 126/19)

\(1\) Objavljena presuda mora se napisati i otpremiti u roku od mjesec
dana nakon objave. Taj se rok produljuje za petnaest dana ako je
rasprava trajala dulje od tri dana uzastopce, odnosno za još petnaest
dana ako je rasprava trajala dulje od osam dana i nije morala iznova
započeti.

\(2\) Ako se optuženik nalazi u istražnom zatvoru, pisana presuda mora
biti poslana u rokovima koji su za polovinu kraći od rokova iz stavka 1.
ovog članka.

\(3\) Rokovi za pisanu izradu presude iz stavka 1. i 2. ovog članka mogu
se iznimno prekoračiti ako ih se predsjednik vijeća koje je sudilo u
kaznenom predmetu iz nepredvidivih ili neotklonjivih razloga nije mogao
pridržavati te o tome obavijestio predsjednika suda.

\(4\) Presudu potpisuje predsjednik vijeća.

\(5\) Pisana presuda s uputom o pravu na žalbu dostavit će se tužitelju,
optuženiku i njegovu branitelju, oštećeniku ako ima pravo na žalbu,
osobi čiji je predmet oduzet tom presudom te pravnoj osobi prema kojoj
je izrečeno oduzimanje imovinske koristi.

\(6\) Oštećeniku koji nema pravo na žalbu, pisana presuda dostavit će se
u slučaju iz članka 56. stavka 2. ovog Zakona s uputom o pravu na
traženje povrata u prijašnje stanje. Pravomoćna presuda dostavit će se
oštećeniku ako on to zahtijeva.

\(7\) Ako je sud primjenom odredaba o odmjeravanju jedinstvene kazne za
kaznena djela u stjecaju izrekao kaznu uzimajući u obzir i presude koje
su donijeli i drugi sudovi, dostavit će pisanu presudu po njezinoj
pravomoćnosti i tim sudovima.

Članak 459. (NN 76/09, 143/12, 145/13, 126/19)

\(1\) Pisana presuda mora potpuno odgovarati presudi koja je izrečena.
Presuda mora imati uvod, izreku i obrazloženje.

\(2\) Uvod presude sadrži: naznaku da se presuda izriče u ime Republike
Hrvatske, naziv suda, ime i prezime predsjednika i članova vijeća i
zapisničara, ime i prezime optuženika, kazneno djelo za koje je optužen,
naznaku tužitelja i optužnog akta, dan rasprave i je li rasprava bila
javna, je li optuženik bio prisutan na raspravi, imena i prezimena
tužitelja, branitelja, zakonskog zastupnika i opunomoćenika koji su bili
prisutni na raspravi te dan donošenja i dan objave izrečene presude.

\(3\) Izreka presude sadrži osobne podatke o optuženiku (članak 272.
stavak 1.) i odluku kojom se optuženik proglašava krivim za djelo za
koje je optužen ili kojom se oslobađa optužbe za to djelo ili kojom se
optužba odbija.

\(4\) U obrazloženju presude sud će iznijeti razloge za svaku točku
presude.

\(5\) Sud će samo navesti činjenice koje stranke nisu osporile, a
izložit će zbog kojih je razloga sporne činjenice našao dokazanima ili
nedokazanima, dajući pri tome ocjenu vjerodostojnosti proturječnih
dokaza, zbog kojih razloga nije prihvatio pojedine prijedloge stranaka,
zbog kojih je razloga odlučio ne ispitati neposredno svjedoka ili
vještaka čiji je iskaz ili pisani nalaz pročitan, kojim se razlozima
vodio pri rješavanju pravnih pitanja, a osobito pri utvrđivanju postoji
li kazneno djelo i krivnja optuženika i pri primjeni određenih odredaba
kaznenog zakona na optuženika i njegovo djelo.

\(6\) Ako je optuženik osuđen na kaznu, u obrazloženju će se navesti
koje je okolnosti sud uzeo u obzir pri odmjeravanju kazne, kojim se
razlozima vodio kad je ustanovio da kaznu treba ublažiti ili optuženika
osloboditi od kazne ili izreći uvjetnu osudu, odnosno djelomičnu uvjetnu
osudu, zamijeniti kaznu radom za opće dobro na slobodi, izreći posebne
obveze, zaštitni nadzor, sigurnosnu mjeru ili oduzimanje imovinske
koristi, oduzimanje predmeta ili javno objavljivanje presude. Ako je sud
izrekao novčanu kaznu u dnevnim dohocima odnosno dnevnim iznosima, u
obrazloženju će posebno iznijeti dokaze i okolnosti važne za odluku o
visini i broju dnevnih dohodaka, odnosno dnevnih iznosa te svoju ocjenu
optuženikovih osobnih i imovinskih prilika.

\(7\) Ako se optuženik o svim točkama optužbe očitovao na način da se
smatra krivim, obrazloženje presude sadržavat će samo podatke iz
prethodnog stavka.

\(8\) Za kazneno djelo za koje je propisana novčana kazna ili kazna
zatvora do pet godina, a presudom nije izrečena kazna zatvora ili
djelomična uvjetna osuda, sud je dužan pitati stranke zahtijevaju li
pisani otpravak presude s obrazloženjem. Ako stranke odmah nakon objave
presude ne zahtijevaju takav pisani otpravak, sud može kratko
obrazloženje unijeti u zapisnik o raspravi koji se uručuje prisutnim
strankama. Ako je kratko obrazloženje uneseno u zapisnik, prijepis te
presude neće sadržavati obrazloženje, a mora se otpremiti najkasnije u
roku od tri radna dana. Stranci koja nije bila prisutna objavi presude,
bit će dostavljen i zapisnik o raspravi.

\(9\) Ako se optuženik oslobađa optužbe, u obrazloženju će se navesti iz
kojih se razloga navedenih u članku 453. ovog Zakona to čini.

\(10\) U obrazloženju presude kojom se optužba odbija sud se neće
upuštati u ocjenu stvari, nego će se ograničiti samo na razloge za
odbijanje optužbe.

Članak 460. (NN 143/12)

Kad se stranke i oštećenik koji ima pravo žalbe protiv presude odreknu
prava na žalbu protiv presude kojom je optuženiku izrečena novčana
kazna, rad za opće dobro na slobodi, uvjetna osuda ili sudska opomena,
pisana presuda neće sadržavati obrazloženje.

Članak 461.

\(1\) Kad sud izrekne kaznu zatvora, optuženik koji se nalazi u
istražnom zatvoru može rješenjem predsjednika vijeća biti upućen na
izdržavanje te kazne i prije pravomoćnosti presude ako on to zahtijeva.

\(2\) Optuženik može zahtjev iz stavka 1. ovog članka dati na zapisnik,
kojom prigodom će biti upozoren da će u kaznionici ili zatvoru u pravima
i obvezama biti izjednačen sa zatvorenicima. Zapisnik će zatvor
dostaviti predsjedniku vijeća.

\(3\) Pri odlučivanju o zahtjevu iz stavka 1. ovog članka sud će imati u
vidu propise o izvršavanju kazne zatvora.

Članak 462. (NN 145/13)

\(1\) Pogreške u imenima i brojevima te druge očite pogreške ili
propusti u pisanju i računanju, nedostatke u obliku i nesuglasnosti
napisane presude s izvornikom ispravit će, posebnim rješenjem,
predsjednik vijeća na zahtjev stranaka ili po službenoj dužnosti.

\(2\) Ako postoji nesuglasje između napisane presude i njezina
izvornika, rješenje o ispravku dostavit će se osobama navedenim u članku
458. ovog Zakona.

\(3\) Nakon donošenja rješenja iz stavka 1. i 2. ovog članka predsjednik
vijeća će izraditi novi prijepis presude s ispravcima, koji će strankama
dostaviti zajedno s rješenjem o ispravku.

\(4\) Protiv rješenja o ispravku nepravomoćne presude nije dopuštena
posebna žalba, dok je protiv rješenja o ispravku pravomoćne presude
žalba dopuštena, osim u slučaju iz članka 491. stavka 4. ovog Zakona.

\(5\) U slučajevima iz prethodnih stavaka, rok za žalbu protiv
nepravomoćne presude teče od dana dostave novog prijepisa presude s
ispravcima.

### C. Pravni lijekovi

#### Glava XXIII. REDOVITI PRAVNI LIJEKOVI

##### 1. Žalba protiv presude prvostupanjskog suda

a\) Pravo na podnošenje žalbe

Članak 463.

\(1\) Protiv prvostupanjske presude ovlaštene osobe mogu podnijeti žalbu
u roku od petnaest dana od dana dostave prijepisa presude.

\(2\) U složenim predmetima za kaznena djela za koja je propisana kazna
zatvora od petnaest godina ili dugotrajni zatvor, stranke i branitelj
mogu odmah nakon objave presude zatražiti produljenje roka za žalbu, o
čemu će predsjednik vijeća odlučiti rješenjem. Predsjednik vijeća
odlučuje u zahtjevu stranke odmah, a može ovisno o složenosti predmeta,
produljiti rok za žalbu najdulje za petnaest dana. Žalba protiv rješenja
predsjednika vijeća nije dopuštena.

\(3\) Ako je presuda dostavljena i optuženiku i njegovu branitelju, ali
u različite dane, žalbeni rok računat će se od kasnijeg dana.

\(4\) Pravodobno podnesena žalba ovlaštene osobe odgađa izvršenje
presude.

Članak 464. (NN 76/09, 143/12, 80/22)

\(1\) Žalbu mogu podnijeti stranke, branitelj i oštećenik.

\(2\) U korist optuženika žalbu mogu podnijeti i njegov bračni i
izvanbračni drug, srodnik u ravnoj lozi, zakonski zastupnik,
posvojitelj, posvojenik, brat, sestra i hranitelj. Žalbeni rok i u tom
slučaju teče od dana kad je optuženiku, odnosno njegovu branitelju
dostavljen prijepis presude.

\(3\) Državni odvjetnik može podnijeti žalbu i na štetu i u korist
optuženika.

\(4\) Oštećenik može pobijati presudu zbog odluke suda o njegovim
troškovima kaznenog postupka i odluke o imovinskopravnom zahtjevu, ali
ako je državni odvjetnik preuzeo progon od oštećenika kao tužitelja,
oštećenik može podnijeti žalbu zbog svih osnova zbog kojih se presuda
može pobijati.

\(5\) Žalbu može podnijeti i osoba čiji je predmet oduzet ili od koje je
oduzeta imovinska korist pribavljena kaznenim djelom.

\(6\) Branitelj i osobe iz stavka 2. ovog članka mogu podnijeti žalbu i
bez posebne ovlasti optuženika, ali ne i protiv njegove volje, osim ako
je optuženiku izrečena kazna dugotrajnog zatvora.

\(7\) Žalbu zbog pogrešno ili nepotpuno utvrđenog činjeničnog stanja
(članak 470.) ne može podnijeti optuženik u odnosu na točku optužbe za
koju se izjasnio da se smatra krivim, osim ako je optuženik za dokaze o
isključenju protupravnosti ili krivnje saznao nakon donošenja presude
ili se radi o činjenicama odlučnim za izbor vrste i mjere kazne, sudske
opomene, uvjetne osude, djelomične uvjetne osude, zamjene radom za opće
dobro na slobodi, posebnih obveza, zaštitnog nadzora, sigurnosne mjere,
oduzimanja imovinske koristi, oduzimanja predmeta te troškova kaznenog
postupka.

\(8\) Žalbu zbog pogrešno utvrđenog činjeničnog stanja u odnosu na
određenu činjenicu ne može podnijeti niti stranka koja nije osporavala
tu činjenicu.

\(9\) Presuda donesena na temelju sporazuma stranaka može se pobijati
samo zbog bitnih povreda odredaba kaznenog postupka iz članka 468. ovog
Zakona i zbog povrede kaznenog zakona iz članka 469. ovog Zakona.

Članak 465.

\(1\) Optuženik se može odreći prava na žalbu samo nakon što mu je
presuda dostavljena. Optuženik se i prije toga može odreći prava na
žalbu ako su se tužitelj i oštećenik, kad imaju pravo podnijeti žalbu
zbog svih osnova odrekli prava na žalbu, osim ako bi optuženik po
presudi imao izdržavati kaznu oduzimanja slobode. Do donošenja
drugostupanjske odluke optuženik može odustati od već podnesene žalbe.
Optuženik može odustati i od žalbe koju su podnijeli njegov branitelj
ili osobe navedene u članku 464. stavku 2. ovog Zakona.

\(2\) Tužitelj i oštećenik mogu se odreći prava na žalbu od objave
presude pa do proteka roka za podnošenje žalbe, a mogu do donošenja
odluke drugostupanjskog suda odustati od već podnesene žalbe.

\(3\) Odricanje i odustajanje od žalbe ne mogu se opozvati.

b\) Sadržaj žalbe

Članak 466.

\(1\) Žalba treba sadržavati:

1\) oznaku presude protiv koje se podnosi,

2\) osnove za pobijanje presude (članak 467.),

3\) obrazloženje žalbe,

4\) prijedlog da se pobijana presuda potpuno ili djelomično ukine ili
preinači,

5\) potpis osobe koja podnosi žalbu.

\(2\) Ako je žalbu podnio optuženik ili druga osoba iz članka 464.
stavka 2. ovog Zakona, a optuženik nema branitelja, ili ako je žalbu
podnio oštećenik, oštećenik kao tužitelj ili privatni tužitelj koji nema
opunomoćenika, a žalba nije sastavljena sukladno odredbama stavka 1.
ovog članka, prvostupanjski sud pozvat će žalitelja da u određenom roku
dopuni žalbu pisanim podneskom ili na zapisnik kod toga suda. Ako se
žalitelj tom pozivu ne odazove, sud će odbaciti žalbu ako ne sadrži
podatke iz stavka 1. točke 2., 3. i 5. ovog članka, a ako žalba ne
sadrži podatak iz stavka 1. točke 1. ovog članka, odbacit će se ako se
ne može utvrditi na koju se presudu odnosi. Ako je žalba podnesena u
korist optuženika, sud će je dostaviti drugostupanjskom sudu ako se može
utvrditi na koju se presudu odnosi, a ako se to ne može utvrditi, sud će
žalbu odbaciti.

\(3\) Ako je žalbu podnio oštećenik, oštećenik kao tužitelj ili privatni
tužitelj koji ima opunomoćenika ili državni odvjetnik, a žalba ne sadrži
podatke iz stavka 1. točke 2., 3. i 5. ovog članka ili ako žalba ne
sadrži podatak iz stavka 1. točke 1. ovog članka, a ne može se utvrditi
na koju se presudu odnosi, sud će žalbu odbaciti. Žalbu s tim
nedostacima podnesenu u korist optuženika koji ima branitelja sud će
dostaviti drugostupanjskom sudu ako se može utvrditi na koju se presudu
odnosi, a ako se to ne može utvrditi, sud će žalbu odbaciti.

\(4\) U žalbi se ne mogu iznositi nove činjenice i novi dokazi, osim ako
je žalitelj za njih saznao nakon zaključenja rasprave. Pozivajući se na
nove činjenice, žalitelj je dužan navesti dokaze kojima bi se te
činjenice imale dokazati, a pozivajući se na nove dokaze, dužan je
navesti činjenice koje tim dokazima želi dokazati.

c\) Žalbene osnove

Članak 467. (NN 143/12)

Presuda se može pobijati zbog:

1\) bitne povrede odredaba kaznenog postupka,

2\) povrede kaznenog zakona,

3\) pogrešno ili nepotpuno utvrđenog činjeničnog stanja,

4\) odluke o kazni, sudskoj opomeni, uvjetnoj osudi, djelomičnoj
uvjetnoj osudi, zamjeni radom za opće dobro na slobodi, posebnim
obvezama, zaštitnom nadzoru, sigurnosnoj mjeri, oduzimanju imovinske
koristi, oduzimanju predmeta, troškovima kaznenog postupka,
imovinskopravnom zahtjevu te javnom objavljivanju presude.

Članak 468. (NN 145/13, 70/17)

\(1\) Bitna povreda odredaba kaznenog postupka postoji ako:

1\) je sud bio nepropisno sastavljen ili ako je u izricanju presude
sudjelovao sudac ili sudac porotnik koji nije sudjelovao na raspravi ili
koji je pravomoćnom odlukom izuzet od suđenja,

2\) je na raspravi sudjelovao sudac ili sudac porotnik koji se morao
izuzeti (članak 32. stavak 1.),

3\) je rasprava održana bez osobe čija je prisutnost na raspravi po
zakonu obvezna ili ako je optuženiku, branitelju, oštećeniku kao
tužitelju ili privatnom tužitelju, protivno njegovu zahtjevu, uskraćeno
da se na raspravi služi svojim jezikom i da na svojem jeziku prati tijek
rasprave (članak 8.),

4\) je protivno zakonu donesena odluka o isključenju javnosti s
rasprave,

5\) je sud povrijedio propise kaznenog postupka o pitanju postoji li
optužba ovlaštenog tužitelja ili prijedlog žrtve ili druge osobe iz
članka 197. stavka 1. ovoga Zakona, odnosno odobrenje nadležnog tijela,

6\) je presudu donio sud koji zbog stvarne nenadležnosti nije mogao
suditi u toj stvari ili ako je sud nepravilno odbio optužbu zbog stvarne
nenadležnosti,

7\) sud svojom presudom nije potpuno riješio predmet optužbe,

8\) je na raspravi optuženik koji se na ispitivanju o osnovanosti
optužbe očitovao da se u odnosu na sve ili pojedine točke optužbe ne
smatra krivim bez zahtjeva u smislu članka 417.a stavak 5. ovog Zakona
ispitan prije završetka dokaznog postupka,

9\) je optužba prekoračena (članak 449. stavak 1.),

10\) je presudom povrijeđena odredba članka 13. ovog Zakona,

11\) se presuda ne može ispitati jer je izreka presude nerazumljiva,
proturječna sama sebi ili razlozima presude, ili ako presuda nema uopće
razloga ili u njoj nisu navedeni razlozi o odlučnim činjenicama ili su
ti razlozi potpuno nejasni ili u znatnoj mjeri proturječni, ili ako o
odlučnim činjenicama postoji znatna proturječnost između onoga što se
navodi u razlozima presude o sadržaju tih isprava ili iskaza danih u
postupku i samih tih isprava ili iskaza.

\(2\) Bitna povreda odredaba kaznenog postupka postoji ako se presuda
temelji na nezakonitom dokazu (članak 10.), te ako je teško povrijeđeno
pravo na pravično suđenje zajamčeno Ustavom i Konvencijom za zaštitu
ljudskih prava i temeljnih sloboda.

\(3\) Bitna povreda odredaba kaznenog postupka postoji i ako sud pri
pripremanju rasprave ili u tijeku rasprave ili pri donošenju presude
nije primijenio ili je nepravilno primijenio koju odredbu ovog Zakona
ili je na raspravi povrijedio pravo obrane, a to je utjecalo ili moglo
utjecati na presudu.

Članak 469. (NN 143/12)

Povreda kaznenog zakona postoji ako je kazneni zakon povrijeđen u
pitanju:

1\) je li djelo za koje se optuženik progoni kazneno djelo,

2\) ima li okolnosti koje isključuju krivnju,

3\) ima li okolnosti koje isključuju kazneni progon, a osobito je li
nastupila zastara kaznenog progona ili je progon isključen zbog
amnestije ili pomilovanja ili je stvar već pravomoćno presuđena,

4\) je li glede kaznenog djela koje je predmet optužbe primijenjen zakon
koji se ne može primijeniti,

5\) je li odlukom o kazni, sudskoj opomeni, uvjetnoj osudi, djelomičnoj
uvjetnoj osudi, zamjeni radom za opće dobro na slobodi, posebnim
obvezama, zaštitnom nadzoru, sigurnosnoj mjeri, oduzimanju imovinske
koristi ili oduzimanju predmeta prekoračena ovlast koju sud ima po
zakonu,

6\) jesu li povrijeđene odredbe o uračunavanju pritvora, istražnog
zatvora i izdržane kazne.

Članak 470.

\(1\) Presuda se može pobijati zbog pogrešno ili nepotpuno utvrđenoga
činjeničnog stanja.

\(2\) Pogrešno utvrđeno činjenično stanje postoji ako je sud kakvu
odlučnu činjenicu pogrešno utvrdio, odnosno kad sadržaj isprava,
zapisnika o izvedenim dokazima ili tehničkih snimki ozbiljno dovodi u
sumnju pravilnost ili pouzdanost utvrđenja odlučne činjenice.

\(3\) Nepotpuno utvrđeno činjenično stanje postoji ako sud kakvu odlučnu
činjenicu nije utvrdio.

Članak 471. (NN 143/12)

\(1\) Presuda se može pobijati zbog odluke o kazni, sudskoj opomeni,
uvjetnoj osudi, djelomičnoj uvjetnoj osudi, zamjeni radom za opće dobro
na slobodi, posebnim obvezama ili zaštitnom nadzoru kad tom odlukom nije
prekoračena zakonska ovlast (članak 469. točka 5.), ali sud nije
pravilno odmjerio kaznu s obzirom na okolnosti koje utječu na to da
kazna bude veća ili manja i zbog toga što je sud primijenio ili nije
primijenio odredbe o ublažavanju kazne, o oslobođenju od kazne, o
djelomičnoj uvjetnoj osudi, o uvjetnoj osudi ili sudskoj opomeni,
zamjeni radom za opće dobro na slobodi, posebnim obvezama ili zaštitnom
nadzoru, iako su za to postojali zakonski uvjeti.

\(2\) Odluka o sigurnosnoj mjeri ili o oduzimanju imovinske koristi ili
predmeta može se pobijati ako ne postoji povreda zakona iz članka 469.
točke 5. ovog Zakona, ali je sud nepravilno donio tu odluku ili nije
izrekao sigurnosnu mjeru, odnosno oduzimanje imovinske koristi ili
predmeta iako su za to postojali zakonski uvjeti. Zbog istih razloga
može se pobijati odluka o troškovima kaznenog postupka.

\(3\) Odluka o imovinskopravnom zahtjevu te odluka o objavi presude u
sredstvima javnog priopćavanja može se pobijati kad je sud o tim
pitanjima donio odluku suprotno zakonskim propisima.

d\) Postupak o žalbi

Članak 472.

\(1\) Žalba se podnosi sudu koji je izrekao prvostupanjsku presudu u
dovoljnom broju primjeraka za sud te za protivnu stranku i branitelja
radi davanja odgovora.

\(2\) Nepravodobnu (članak 463.) i nedopuštenu (članak 464.) žalbu
odbacit će rješenjem predsjednik vijeća prvostupanjskog suda.

Članak 473. (NN 143/12, 80/22)

Primjerak žalbe dostavit će prvostupanjski sud protivnoj stranci, koja
može podnijeti odgovor na žalbu u roku od osam dana. Prvostupanjski sud
će odgovor državnog odvjetnika na žalbu okrivljenika dostaviti
okrivljeniku koji je podnio žalbu. Žalbu će sa spisom prvostupanjski sud
dostaviti drugostupanjskom sudu.

Članak 474. (NN 76/09, 145/13, 70/17)

\(1\) Kada drugostupanjski sud zaprimi spis povodom žalbe na presudu za
kazneno djelo za koje se kazneni postupak pokreće po službenoj dužnosti,
prije dostave sucu izvjestitelju, spis će dostaviti državnom odvjetniku.
Državni odvjetnik vratit će spis u roku od osam dana. Predsjednik vijeća
ne može biti sudac izvjestitelj.

\(2\) Sudac izvjestitelj može prema potrebi od prvostupanjskog suda
pribaviti izvješće o povredama odredaba kaznenog postupka, a može preko
tog suda ili suca istrage suda na čijem se području radnja ima obaviti
ili na drugi način provjeriti navode žalbe u svezi s novim dokazima i
novim činjenicama ili od drugih tijela ili pravnih osoba pribaviti
potrebna izvješća ili spise.

\(3\) Ako sudac izvjestitelj utvrdi da se u spisima nalaze zapisnici i
obavijesti predviđeni u članku 86. ovog Zakona, dostavit će spise
prvostupanjskom sudu prije održavanja sjednice drugostupanjskog vijeća,
da predsjednik prvostupanjskog vijeća donese rješenje o njihovu
izdvajanju iz spisa i kad rješenje postane pravomoćno, da postupi prema
članku 86. stavak 2. ovog Zakona.

Članak 474.a (NN 80/22)

\(1\) Drugostupanjski sud donosi odluku u sjednici vijeća ili na temelju
održane rasprave.

\(2\) Drugostupanjski sud na sjednici vijeća donosi odluku o održavanju
rasprave.

Članak 475. (NN 143/12, 145/13, 152/14, 70/17, 126/19, 80/22)

\(1\) O sjednici vijeća izvijestit će se stranke ako je neka od stranaka
u roku predviđenom za žalbu ili u odgovoru na žalbu zahtijevala da bude
izviještena o sjednici. Predsjednik vijeća ili vijeće može odlučiti da
se o sjednici vijeća izvijeste stranke i kad nisu to zahtijevale, ako bi
njihova prisutnost bila korisna za razjašnjenje stvari.

\(2\) Sjednica vijeća počinje izlaganjem žalbe i odgovora na žalbu.
Stranka koja je prisutna na sjednici izložit će u vremenu koje za to
odredi predsjednik vijeća najvažnije dijelove žalbe odnosno odgovora na
žalbu. Vijeće može od stranaka koje su prisutne na sjednici zatražiti
potrebna objašnjenja u vezi sa žalbenim navodima.

\(3\) Sjednica se može održati i u odsutnosti stranaka koje su o njoj
bile uredno izviještene, ako optuženik nije izvijestio sud o promjeni
boravišta ili stana, može se održati sjednica vijeća iako on o sjednici
nije bio izviješten.

\(4\) Sa sjednice vijeća javnost se može isključiti samo uz uvjete
propisane ovim Zakonom (članak 388. do 390.).

\(5\) Zapisnik o sjednici vijeća priključuje se spisima prvostupanjskog
i drugostupanjskog suda.

\(6\) Rješenja iz članka 199. i članka 472. stavka 2. ovog Zakona mogu
se donijeti i bez obavijesti strankama o sjednici vijeća.

\(7\) Prisutnost stranaka na sjednici vijeća može se osigurati i uz
pomoć zatvorenog tehničkog uređaja za vezu na daljinu (audio-video
uređaj) kojim rukuje stručna osoba. Činjenica da su stranke bile
prisutne sjednici vijeća uz pomoć audio-video uređaja, vrsta uređaja te
ime stručne osobe koja je njime rukovala unijet će se u zapisnik o
sjednici vijeća.

Članak 475.a (NN 80/22)

\(1\) Rasprava pred drugostupanjskim sudom održat će se u slučaju iz
članka 484.a ovoga Zakona.

\(2\) Na raspravu pred drugostupanjskim sudom pozivaju se optuženik i
njegov branitelj, tužitelj, oštećenik, zakonski zastupnici i
opunomoćenici oštećenika, oštećenik kao tužitelj, privatni tužitelj te
svjedoci i vještaci za koje sud odluči da se ispitaju.

\(3\) Ako je optuženik u istražnom zatvoru, predsjednik vijeća
drugostupanjskog suda poduzet će sve što je potrebno da se optuženik
dovede na raspravu.

\(4\) Ako oštećenik kao tužitelj ili privatni tužitelj ne dođe na
raspravu pred drugostupanjskim sudom, postupak se neće obustaviti nego
će se rasprava okončati u njegovoj odsutnosti.

Članak 475.b (NN 80/22)

\(1\) Rasprava pred drugostupanjskim sudom počinje čitanjem presude ili
dijela presude na koji se odnosi žalba, a po potrebi i zapisnika o
raspravi.

\(2\) Nakon toga žalitelj će obrazložiti žalbu, a protivna stranka
odgovor na žalbu. Optuženik i njegov branitelj uvijek imaju posljednju
riječ.

\(3\) Stranke ne mogu na raspravi iznositi nove dokaze i činjenice osim
onih koji su nastali nakon izricanja prvostupanjske presude u
ponovljenom postupku ili za koje su nakon toga saznale.

Članak 475.c (NN 80/22)

Ako u člancima 473. do 475.b ovoga Zakona nije što drugo propisano,
odredbe o raspravi pred prvostupanjskim sudom na odgovarajući će se
način primjenjivati i u postupku pred drugostupanjskim sudom.

e\) Granice ispitivanja prvostupanjske presude

Članak 476. (NN 145/13)

\(1\) Drugostupanjski sud ispituje presudu u onom dijelu u kojem se
pobija žalbom i iz osnova iz kojih se pobija (članak 467.). Po službenoj
dužnosti drugostupanjski sud mora uvijek ispitati:

1\) postoji li povreda odredaba kaznenog postupka iz članka 468.
stavka 1. točke 1., 5., 6., 9. do 11., iz članka 468. stavka 2. i je li
rasprava protivno odredbama ovog Zakona održana u odsutnosti optuženika
i njegova branitelja,

2\) je li na štetu optuženika povrijeđen kazneni zakon.

\(2\) Ako žalba podnesena u korist optuženika ne sadrži podatke iz
članka 466. stavka 1. točke 3. ovog Zakona, ograničit će se
drugostupanjski sud na ispitivanje povreda iz stavka 1. točke 1. i 2.
ovog članka te na ispitivanje odluke o kazni.

\(3\) U povodu žalbe tužitelja može se prvostupanjska presuda ukinuti
ili preinačiti i u korist optuženika.

Članak 477. (NN 80/11)

Brisan.

Članak 478. (NN 143/12)

Žalba zbog pogrešno ili nepotpuno utvrđenog činjeničnog stanja ili zbog
povrede kaznenog zakona podnesena u korist optuženika sadrži u sebi i
žalbu zbog odluke o kazni, sudskoj opomeni, uvjetnoj osudi, djelomičnoj
uvjetnoj osudi, zamjeni radom za opće dobro na slobodi, posebnim
obvezama, zaštitnom nadzoru, sigurnosnoj mjeri, oduzimanju imovinske
koristi ili oduzimanju predmeta.

Članak 479.

Ako drugostupanjski sud u povodu bilo čije žalbe utvrdi da su razlozi
zbog kojih je donio odluku u korist optuženika od koristi i za kojeg od
suoptuženika koji nije podnio žalbu ili je nije podnio u tom smislu,
postupit će po službenoj dužnosti kao da takva žalba postoji.

f\) Odluke drugostupanjskog suda o žalbi

Članak 480. (NN 80/22)

\(1\) Drugostupanjski sud može u sjednici vijeća ili na temelju
provedene rasprave odbaciti žalbu kao nepravovremenu ili nedopuštenu,
ili odbiti žalbu kao neosnovanu i potvrditi prvostupanjsku presudu, ili
ukinuti tu presudu i uputiti predmet prvostupanjskom sudu na ponovno
suđenje i odluku, ili preinačiti prvostupanjsku presudu.

\(2\) O svim žalbama protiv iste presude drugostupanjski sud odlučuje
jednom odlukom.

Članak 481.

\(1\) Žalba se odbacuje rješenjem kao nepravovremena ako se utvrdi da je
podnesena nakon roka za podnošenje žalbe.

\(2\) Žalba se odbacuje rješenjem kao nedopuštena ako se utvrdi da je
žalbu podnijela osoba koja nije ovlaštena na podnošenje žalbe ili osoba
koja se odrekla žalbe ili odustala od žalbe ili ako žalba po zakonu nije
dopuštena.

Članak 482. (NN 80/11)

Drugostupanjski sud presudom će odbiti žalbu kao neosnovanu i potvrditi
prvostupanjsku presudu kad utvrdi da ne postoje razlozi zbog kojih se
presuda pobija niti povrede zakona iz članka 476. stavak 1. ovog Zakona.

Članak 483.

\(1\) Drugostupanjski sud će, prihvaćajući žalbu ili po službenoj
dužnosti, rješenjem ukinuti prvostupanjsku presudu i uputiti predmet
prvostupanjskom sudu na ponovno suđenje i odluku ako utvrdi da postoji
bitna povreda odredaba kaznenog postupka, osim slučajeva iz članka 486.
stavka 1. ovog Zakona, ili ako smatra da zbog pogrešno ili nepotpuno
utvrđenog činjeničnog stanja treba naložiti novu raspravu pred
prvostupanjskim sudom.

\(2\) Na štetu optuženika ne može se ukinuti prvostupanjska presuda zbog
razloga iz članka 468. stavka 1. točke 8. ovog Zakona.

\(3\) Drugostupanjski sud će po službenoj dužnosti ukinuti
prvostupanjsku presudu kojom se optuženik proglašava krivim donesenu
prema članku 402. stavka 3. ovog Zakona ako je lišen slobode.

Članak 484. (NN 145/13)

\(1\) Drugostupanjski sud može naložiti da se nova rasprava pred
prvostupanjskim sudom održi pred potpuno izmijenjenim vijećem.
Drugostupanjski sud, kad za to postoje osobito važni razlozi, može
uputiti predmet drugom stvarno nadležnom prvostupanjskom sudu iz svoje
nadležnosti.

\(2\) Drugostupanjski sud može i samo djelomično ukinuti prvostupanjsku
presudu ako se pojedini dijelovi presude mogu izdvojiti bez štete za
pravilno suđenje.

\(3\) Ako se optuženik nalazi u istražnom zatvoru, a prvostupanjska
presuda je ukinuta u cijelosti ili djelomično, drugostupanjski sud
ispitat će postoje li još razlozi za istražni zatvor i donijeti rješenje
o produljenju ili ukidanju istražnog zatvora te ga odmah dostaviti
prvostupanjskom sudu. Protiv tog rješenja nije dopuštena žalba.

Članak 484.a (NN 80/22)

\(1\) Prvostupanjska se presuda u povodu žalbe može ukinuti i predmet
vratiti prvostupanjskom sudu na ponovno suđenje najviše jedanput.

\(2\) Ako drugostupanjski sud smatra da bi prvostupanjsku presudu
trebalo ukinuti i nakon što je ona bila već jedanput ukinuta u povodu
žalbe i predmet vraćen prvostupanjskom sudu na ponovno suđenje,
drugostupanjski će sud sam provesti raspravu i donijeti presudu.

Članak 485.

Ako drugostupanjski sud pri razmatranju žalbe ustanovi da je za suđenje
u prvom stupnju stvarno nadležan, ukinut će prvostupanjsku presudu,
predmet uputiti nadležnom vijeću i o tome izvijestiti prvostupanjski
sud.

Članak 486.

\(1\) Drugostupanjski sud će, prihvaćajući žalbu ili po službenoj
dužnosti, presudom preinačiti prvostupanjsku presudu ako utvrdi da su
odlučne činjenice u prvostupanjskoj presudi pravilno utvrđene i da se s
obzirom na utvrđeno činjenično stanje po pravilnoj primjeni zakona ima
donijeti drukčija presuda, a prema stanju stvari i u slučaju povreda iz
članka 468. stavka 1. točka 5., 9. i 10. ovog Zakona.

\(2\) Ako su se zbog preinačenja prvostupanjske presude stekli uvjeti da
se odredi, odnosno ukine istražni zatvor, drugostupanjski sud će o tome
donijeti posebno rješenje, protiv kojeg nije dopuštena žalba, osim ako
drukčije nije propisano ovim Zakonom.

Članak 487. (NN 126/19)

\(1\) U obrazloženju presude, odnosno rješenja, drugostupanjski sud
treba ocijeniti žalbene razloge i iznijeti povrede zakona koje je uzeo u
obzir po službenoj dužnosti.

\(2\) Kad se prvostupanjska presuda ukida zbog bitnih povreda odredaba
kaznenog postupka, u obrazloženju treba navesti koje su odredbe
povrijeđene i u čemu se povrede sastoje.

\(3\) Kad se prvostupanjska presuda ukida zbog pogrešno ili nepotpuno
utvrđenoga činjeničnog stanja, dužan je navesti u čemu su nedostaci u
utvrđivanju činjeničnog stanja, posebno u odlučivanju o prijedlozima
stranaka da se pribave i izvedu pojedini dokazi, odnosno zašto su novi
dokazi i činjenice važni za donošenje pravilne odluke.

\(4\) Kad se prvostupanjska presuda ukida zbog bitnih povreda odredaba
kaznenog postupka sukladno stavku 2. ovoga članka, a žalba je podnesena
i zbog pogrešno ili nepotpuno utvrđenoga činjeničnog stanja, u
obrazloženju treba navesti ocjenu svih žalbenih navoda sukladno stavku
3. ovoga članka te uputu prvostupanjskom sudu u odnosu na pravno odlučne
činjenice koje treba raspraviti u ponovljenom postupku.

Članak 488.

\(1\) Drugostupanjski sud vratit će sve spise prvostupanjskom sudu s
dovoljnim brojem ovjerenih prijepisa svoje odluke radi predaje strankama
i drugim zainteresiranim osobama.

\(2\) Ako je optuženik u istražnom zatvoru, drugostupanjski sud dužan je
svoju odluku sa spisima dostaviti prvostupanjskom sudu najkasnije u roku
od tri mjeseca od dana kad je primio spise od tog suda.

Članak 489. (NN 126/19)

\(1\) Prvostupanjski sud kojem je predmet upućen na suđenje uzet će za
osnovu prijašnju optužnicu. Ako je prvostupanjska presuda djelomično
ukinuta, taj će sud za osnovu uzeti samo onaj dio optužbe koji se odnosi
na ukinuti dio presude.

\(2\) Na novoj raspravi stranke mogu isticati nove činjenice i iznositi
nove dokaze.

\(3\) Prvostupanjski sud dužan je izvesti sve postupovne radnje i
raspraviti sva sporna pitanja na koja je upozorio drugostupanjski sud u
svojoj odluci. U odnosu na nesporna pitanja dokazi izvedeni na ranijoj
raspravi mogu se pročitati, sukladno članku 431. ovoga Zakona.

\(4\) Pri izricanju nove presude prvostupanjski sud vezan je zabranom iz
članka 13. ovog Zakona.

\(5\) Ako je optuženik u istražnom zatvoru, postupit će vijeće
prvostupanjskog suda prema odredbi članka 127. stavka 4. ovog Zakona.

##### 2. Žalba protiv presuda drugostupanjskog suda

Članak 490. (NN 80/22)

\(1\) Protiv drugostupanjske presude dopuštena je žalba trećestupanjskom
sudu samo ako je:

1\) drugostupanjski sud izrekao kaznu dugotrajnog zatvora ili je
potvrdio prvostupanjsku presudu kojom je izrečena takva kazna;

2\) drugostupanjski sud na temelju održane rasprave utvrdio činjenično
stanje drukčije nego prvostupanjski sud i na tako utvrđenom činjeničnom
stanju utemeljio svoju presudu;

3\) drugostupanjski sud preinačio prvostupanjsku presudu kojom je
optuženik oslobođen optužbe i izrekao presudu kojom se optuženik
proglašava krivim.

\(2\) O žalbi protiv drugostupanjske presude rješava trećestupanjski sud
u sjednici vijeća prema odredbama koje su propisane za drugostupanjski
postupak.

\(3\) Odredbe članka 479. ovog Zakona primijenit će se i na suoptuženika
koji nije imao pravo podnijeti žalbu protiv drugostupanjske presude.

##### 3. Žalba protiv rješenja

Članak 491.

\(1\) Protiv rješenja državnog odvjetnika, suca istrage i drugih
rješenja prvostupanjskog suda, stranke i osobe čija su prava povrijeđena
mogu podnijeti žalbu uvijek kad u ovom Zakonu nije propisano da žalba
nije dopuštena.

\(2\) Protiv rješenja vijeća donesenog prije i u tijeku istrage, te u
postupku ispitivanja optužnice, nije dopuštena žalba, ako ovim Zakonom
nije drukčije propisano.

\(3\) Rješenja koja se donose radi pripremanja rasprave i presude mogu
se pobijati samo u žalbi na presudu.

\(4\) Protiv rješenja Vrhovnog suda žalba nije dopuštena.

Članak 492. (NN 76/09)

\(1\) Žalba se podnosi tijelu koje je donijelo rješenje.

\(2\) Ako ovim Zakonom nije drukčije propisano, žalba protiv rješenja
podnosi se u roku od tri dana od dana dostave rješenja.

Članak 493.

Ako u ovom Zakonu nije drukčije propisano, podnošenjem žalbe protiv
rješenja odgađa se izvršenje rješenja protiv kojeg je podnesena žalba.

Članak 494. (NN 76/09, 143/12, 145/13)

\(1\) O žalbi protiv rješenja odlučuje sud u sjednici vijeća.

\(2\) O žalbi protiv rješenja suca istrage, odlučuje vijeće istog suda,
ako ovim Zakonom nije drukčije propisano.

\(3\) Rješavajući o žalbi, sud može rješenjem:

1\) odbaciti žalbu kao nepravovremenu ili kao nedopuštenu,

2\) odbiti žalbu kao neosnovanu ili

3\) prihvatiti žalbu ili povodom žalbe rješenjem preinačiti ili ukinuti
i prema potrebi predmet uputiti na ponovno odlučivanje.

\(4\) Ispitujući žalbu, sud će po službenoj dužnosti paziti je li
rješenje donijelo ovlašteno tijelo, postoji li povreda odredaba kaznenog
postupka iz članka 468. stavka 1. točke 11. ovog Zakona te je li
povrijeđen kazneni zakon na štetu okrivljenika.

Članak 495. (NN 76/09, 145/13)

Ako što drugo nije propisano, na postupak o žalbi protiv rješenja
primjenjivat će se odredbe članka 463. i 465. stavka 3., članka 466. do
472., članka 474. te članka 479. ovog Zakona.

Članak 496.

Ako ovim Zakonom nije drukčije propisano, odredbe članka 459. i 495.
ovog Zakona primijenit će se i na sva ostala rješenja koja se donose na
temelju ovog Zakona.

#### Glava XXIV. IZVANREDNI PRAVNI LIJEKOVI

##### 1. Obnova kaznenog postupka

Članak 497. (NN 80/11, 143/12, 70/17)

\(1\) Kazneni postupak koji je dovršen pravomoćnim rješenjem ili
pravomoćnom presudom može se na zahtjev ovlaštene osobe obnoviti samo u
slučajevima i uz uvjete propisane u ovom Zakonu.

\(2\) Pravomoćna presuda može se preinačiti glede odluke o kazni u
korist osuđenika i u slučajevima i pod uvjetima propisanima posebnim
zakonom.

\(3\) Kazneni postupak u kojem je osoba osuđena u odsutnosti (članak
402. stavci 3. i 4. ovoga Zakona), a nastupila je mogućnost da joj se
ponovno sudi u njezinoj prisutnosti, obnovit će se i izvan uvjeta
predviđenih u člancima 498. i 501. ovoga Zakona, ako osuđenik ili njegov
branitelj u roku od jedne godine od dana kada je osuđenik saznao za
pravomoćnu presudu podnesu zahtjev za obnovu postupka u kojem je
navedena adresa na kojoj se osuđeniku mogu dostavljati pismena i
osuđenik obeća da će se odazvati sudskom poziv.

\(4\) U rješenju kojim se dopušta obnova kaznenog postupka prema odredbi
stavka 1. ovog članka, sud će odrediti da se osuđeniku dostavi optužnica
ako mu prije nije dostavljena, a može odrediti da se stvar vrati u
stanje istrage, odnosno da se provede istraga ako je nije bilo.

\(5\) Nakon proteka roka iz stavka 3. ovog članka obnova kaznenog
postupka dopuštena je samo uz uvjete predviđene u članku 498. i 501.
ovog Zakona.

Članak 498. (NN 145/13, 152/14)

\(1\) Pravomoćna presuda može se preinačiti i bez obnove kaznenog
postupka ako:

1\) je u dvjema presudama ili u više presuda protiv istog osuđenika
izrečeno više kazni, a nisu primijenjene odredbe o odmjeravanju
jedinstvene kazne za djela u stjecaju,

2\) je pri izricanju jedinstvene kazne primjenom odredaba o stjecaju
uzeta kao utvrđena i kazna koja je već obuhvaćena u kazni izrečenoj
prema odredbama o stjecaju u kakvoj prijašnjoj presudi,

3\) se pravomoćna presuda kojom je za više kaznenih djela izrečena
jedinstvena kazna ne bi mogla u jednom dijelu izvršiti zbog amnestije,
pomilovanja ili iz drugih razloga,

4\) se nakon pravomoćnosti presude pojave okolnosti kojih nije bilo kad
se izricala presuda ili sud za njih nije znao iako su postojale, a one
bi očito dovele do blaže osude.

\(2\) U slučaju iz stavka 1. točke 1. ovog članka, sud će novom presudom
preinačiti prijašnje presude glede odluka o kazni i izreći jedinstvenu
kaznu. Za donošenje nove presude nadležan je prvostupanjski sud koji je
sudio u stvari u kojoj je izrečena najstroža vrsta kazne, a kod
istovrsnih kazni, sud koji je izrekao najveću kaznu, a ako su kazne
jednake, sud koji je posljednji izrekao kaznu.

\(3\) U slučaju iz stavka 1. točke 2. ovog članka, preinačit će svoju
presudu sud koji je pri izricanju jedinstvene kazne pogrešno uzeo u
obzir kaznu koja je već obuhvaćena u kakvoj prijašnjoj presudi.

\(4\) U slučaju iz stavka 1. točke 3. ovog članka, prvostupanjski sud
preinačit će prijašnju presudu glede kazne i izreći novu kaznu ili će
utvrditi koliko se od kazne izrečene prijašnjom presudom ima izvršiti.

\(5\) U slučaju iz stavka 1. točke 4. ovog članka zahtjev je dopušten i
u odnosu na presudu donesenu na temelju sporazuma stranaka. Ako
prvostupanjski sud prihvati zahtjev, presudom će preinačiti pravomoćnu
presudu glede odluke o kazni. U suprotnom rješenjem će odbiti zahtjev za
obnovu.

\(6\) Novu presudu ili rješenje iz stavka 5. ovog članka donosi sud u
sjednici vijeća na prijedlog državnog odvjetnika, ako je postupak vođen
na njegov zahtjev ili na zahtjev osuđenika, a nakon ispitivanja protivne
stranke.

\(7\) Ako su u slučaju iz stavka 1. točke 1. i 2. ovog članka, pri
izricanju kazne uzete u obzir i presude drugih sudova, ovjereni prijepis
nove pravomoćne presude dostavit će se i tim sudovima.

Članak 499.

Ako je optužba odbačena zato što nije bilo zahtjeva ovlaštenog tužitelja
ili nije bilo potrebnog prijedloga za progon ili odobrenja, odnosno ako
je iz istih razloga postupak pravomoćno obustavljen, sud će na zahtjev
ovlaštenog tužitelja dopustiti obnovu čim prestanu razlozi zbog kojih su
donesene navedene odluke.

Članak 500. (NN 145/13, 70/17)

\(1\) Ako je postupak pravomoćno obustavljen prije podnošenja optužnice,
na zahtjev ovlaštenog tužitelja može se dopustiti obnova postupka ako se
podnesu novi dokazi na temelju kojih se sud može uvjeriti da su se
stekli uvjeti za ponovno pokretanje postupka.

\(2\) U slučajevima iz članka 230. stavka 2. ovog Zakona, ako je do
propuštanja roka došlo zbog više sile ili drugih neskrivljenih
okolnosti, ovlašteni tužitelj može u roku od tri dana od prestanka tih
okolnosti podnijeti zahtjev za obnovu postupka. Nakon isteka mjesec dana
od dana propuštanja zahtjev za obnovu postupka ne može se podnijeti.

\(3\) U slučajevima iz članka 230. stavka 2. ovog Zakona, ako je do
propuštanja roka došlo zbog stegovnog djela državnog odvjetnika koje je
utvrđeno odlukom Državnoodvjetničkog vijeća ovlašteni tužitelj može u
roku od mjesec dana od dana donošenja odluke Državnoodvjetničkog vijeća,
a najkasnije u roku od šest mjeseci od propuštanja roka podnijeti
zahtjev za obnovu postupka.

\(4\) Kazneni postupak pravomoćno obustavljen do početka rasprave može
se obnoviti kad je državni odvjetnik odustao od progona, a žrtva progon
nije preuzela, ako se dokaže da je do odustanka došlo zbog kaznenog
djela zlouporabe službenog položaja državnog odvjetnika ili zbog
kaznenog djela prisile prema pravosudnom dužnosniku. Glede dokazivanja
kaznenog djela državnog odvjetnika primjenjivat će se odredbe članka
501. stavka 2. ovog Zakona.

\(5\) Ako je postupak obustavljen zbog toga što je oštećenik kao
tužitelj odustao od progona ili što se po zakonu smatra da je odustao,
oštećenik kao tužitelj ne može tražiti obnovu postupka.

Članak 501.

\(1\) Kazneni postupak završen pravomoćnom presudom može se obnoviti u
korist osuđenika bez obzira je li prisutan, ako:

1\) se dokaže da je presuda utemeljena na lažnoj ispravi, snimci ili
lažnom iskazu svjedoka, vještaka ili tumača,

2\) se dokaže da je do presude došlo zbog kaznenog djela državnog
odvjetnika, suca, suca porotnika, istražitelja ili druge osobe koja je
obavljala dokazne radnje,

3\) se iznesu nove činjenice ili se podnesu novi dokazi koji su sami za
sebe ili u svezi s prijašnjim dokazima prikladni da prouzroče
oslobođenje osobe koja je bila osuđena ili njezinu osudu po blažem
kaznenom zakonu,

4\) je osoba za isto djelo više puta osuđena ili ako je više osoba
osuđeno zbog istog djela koje je mogla počiniti samo jedna osoba ili
neke od njih,

5\) se u slučaju osude za produljeno kazneno djelo ili za drugo kazneno
djelo koje na temelju zakona obuhvaća više istovrsnih radnji iznesu nove
činjenice ili podnesu novi dokazi koji pokazuju da osuđenik nije učinio
radnju koja je obuhvaćena djelom iz osude, a postojanje tih činjenica
moglo bi bitno utjecati na odmjeravanje kazne.

\(2\) U slučajevima iz stavka 1. točke 1. i 2. ovog članka, mora se
pravomoćnom presudom dokazati da su navedene osobe proglašene krivim za
ta kaznena djela. Ako se postupak protiv tih osoba ne može provesti zbog
toga što su umrle ili što postoje okolnosti koje isključuju kazneni
progon, činjenice iz stavka 1. točke 1. i 2. ovog članka mogu se
utvrditi i drugim dokazima.

Članak 502. (NN 80/11, 145/13, 70/17, 80/22, 36/24)

\(1\) Odredbe o obnovi kaznenog postupka će se primijeniti i u slučaju
kada je podnesen zahtjev za izmjenu pravomoćne sudske odluke na temelju
odluke Ustavnog suda Republike Hrvatske (dalje: Ustavni sud) kojom je
poništen ili ukinut propis na temelju kojeg je bila donesena pravomoćna
osuda ili ukoliko Ustavni sud utvrdi da je presuda utemeljena na povredi
prava i sloboda propisanih Ustavom ili međunarodnim ugovorom.

\(2\) Kazneni postupak obnovit će se i kada je zahtjev za obnovu
podnesen na temelju konačne presude ili odluke Europskog suda za ljudska
prava kojima je utvrđena povreda prava i sloboda iz Konvencije ako je
povreda Konvencije utjecala na ishod postupka, a povreda ili njezina
posljedica može se ispraviti u obnovljenom postupku. U rješenju kojim se
dopušta obnova kaznenog postupka sud će odrediti da se postupak vrati u
stadij postupka pred optužnim vijećem ili raspravu, ili u postupak
povodom žalbe, ili izvanrednih pravnih lijekova.

\(3\) Zahtjev za obnovom postupka na temelju konačne presude Europskog
suda za ljudska prava može se podnijeti u roku od trideset dana od
datuma konačnosti presude Europskog suda za ljudska prava.

\(4\) Zahtjev za obnovu postupka na temelju konačne odluke Europskog
suda za ljudska prava može se podnijeti u roku od trideset dana od
objave odluke o brisanju predmeta s liste Europskog suda za ljudska
prava.

Članak 503.

\(1\) Kazneni postupak može se iznimno obnoviti na štetu okrivljenika
ako je postupak dovršen pravomoćnom presudom kojom se optužba odbija
ako:

1\) je do presude kojom se optužba odbija došlo zbog stvarne
nenadležnosti suda, a ovlašteni tužitelj pokrene postupak pred nadležnim
sudom i istodobno zatraži obnovu postupka,

2\) je postupak vođen bez ovlaštenog tužitelja i zbog toga donesena
presuda kojom se optužba odbija, a ovlašteni tužitelj zatraži obnovu
postupka,

3\) je presuda donesena jer je tužitelj od početka do završetka rasprave
odustao od optužbe, a dokaže da je do odustajanja došlo zbog kaznenog
djela zlouporabe službenog položaja državnog odvjetnika ili zbog
kaznenog djela prisile prema pravosudnom dužnosniku,

4\) nije bilo potrebnog prijedloga ili odobrenja za vođenje postupka pa
je zbog toga došlo do presude kojom se optužba odbija, a prijedlog ili
odobrenje naknadno budu dani.

\(2\) U slučaju iz stavka 1. ovog članka obnova postupka nije dopuštena
ako je proteklo više od mjesec dana od kada je tužitelj saznao za
okolnosti na kojima može utemeljiti svoj zahtjev za obnovu postupka.

\(3\) U slučaju obnove postupka iz razloga navedenog u stavku 1. točki
3. ovog članka primijenit će se odredba članka 501. stavka 2. ovog
Zakona.

\(4\) U slučaju iz stavka 1. točke 1. ovog članka vijeće suda koji
odlučuje o zahtjevu za obnovu postupka, uputit će po pravomoćnosti
rješenja kojim se obnova postupka dopušta, predmet sudu koji je stvarno
nadležan.

Članak 504.

\(1\) Zahtjev za obnovu kaznenog postupka mogu podnijeti stranke i
branitelj, a nakon smrti osuđenika, državni odvjetnik i osobe navedene u
članku 464. stavku 2. ovog Zakona.

\(2\) Zahtjev za obnovu kaznenog postupka mogu podnijeti stranke i
branitelj i u slučaju iz članka 501. stavka 1. točke 3. ovog Zakona i
ako je okrivljenik suđen u odsutnosti (članak 402. stavak 3. i 4.), bez
obzira je li osuđenik prisutan.

\(3\) Zahtjev se može podnijeti i nakon što je osuđenik izdržao kaznu i
bez obzira na zastaru, oprost ili pomilovanje.

\(4\) Ako sud koji bi bio nadležan za odlučivanje o obnovi postupka
sazna da postoji razlog za obnovu kaznenog postupka, obavijestit će o
tome osuđenika, odnosno osobu koja je ovlaštena da podnese zahtjev.

Članak 505. (NN 76/09)

\(1\) O zahtjevu za obnovu kaznenog postupka odlučuje vijeće suda koji
je u prijašnjem postupku sudio u prvom stupnju.

\(2\) U zahtjevu se mora navesti po kojoj se zakonskoj osnovi traži
obnova i kojim se dokazima potkrepljuju činjenice na kojima se zahtjev
temelji. Ako zahtjev ne sadrži te podatke, sud će pozvati podnositelja
da u određenom roku zahtjev dopuni.

\(3\) Pri rješavanju o zahtjevu u vijeću neće sudjelovati sudac koji je
sudjelovao u donošenju presude u prijašnjem postupku osim u slučaju iz
članka 498. ovog Zakona.

Članak 506. (NN 70/17)

\(1\) Sud će rješenjem zahtjev odbaciti ako na temelju samog zahtjeva i
spisa prijašnjeg postupka utvrdi da je zahtjev podnijela neovlaštena
osoba, ili da nema zakonskih uvjeta za obnovu postupka, ili da su
činjenice i dokazi na kojima se zahtjev temelji već bili izneseni u
prijašnjem zahtjevu za obnovu postupka koji je odbijen pravomoćnim
rješenjem suda, ili da činjenice i dokazi očito nisu prikladni da se na
temelju njih dopusti obnova, ili da podnositelj zahtjeva nije postupio
prema članku 505. stavku 2. ovog Zakona. Sud će rješenjem odbaciti
zahtjev iz članka 497. stavka 3. ovoga Zakona ako je već jednom doneseno
rješenje iz članka 508. stavka 3. ovoga Zakona.

\(2\) Ako sud ne odbaci zahtjev, dostavit će prijepis zahtjeva protivnoj
stranci, koja ima pravo u roku od osam dana odgovoriti na zahtjev. Kad
sudu stigne odgovor na zahtjev ili kad protekne rok za davanje odgovora,
predsjednik vijeća će sam ili preko suca istrage izvidjeti činjenice i
pribaviti dokaze na koje se poziva u zahtjevu i u odgovoru na zahtjev.

\(3\) Nakon provedenih izvida sud će rješenjem odmah odlučiti o zahtjevu
za obnovu postupka sukladno članku 500. ovog Zakona. U ostalim
slučajevima, kad su u pitanju kaznena djela za koja se progoni po
službenoj dužnosti, predsjednik vijeća odredit će da se spisi pošalju
državnom odvjetniku, koji će bez odgode vratiti spise sa svojim
mišljenjem.

Članak 507. (NN 70/17)

\(1\) Kad državni odvjetnik vrati spise, sud će, ako ne odredi da se
izvidi dopune, na temelju rezultata izvida, zahtjev prihvatiti i
dopustiti obnovu kaznenog postupka ili će zahtjev odbiti ako novi dokazi
nisu prikladni da dovedu do obnove kaznenog postupka.

\(2\) Ako sud ustanovi da razlozi iz kojih je dopustio obnovu postoje i
za kojeg suoptuženika koji nije podnio zahtjev, postupit će po službenoj
dužnosti kao da takav zahtjev postoji.

\(3\) U rješenju kojim se dopušta obnova kaznenog postupka sud će
odlučiti da se odmah odredi nova rasprava ili da se stvar vrati u
postupak optuživanja.

\(4\) Ako sud smatra, s obzirom na podnesene dokaze, da osuđenik u
obnovljenom postupku može biti osuđen na takvu kaznu da bi se
uračunavanjem već izdržane kazne imao pustiti na slobodu, ili da može
biti oslobođen optužbe, ili da optužba može biti odbijena, odredit će da
se izvršenje presude odgodi, odnosno prekine, a ako je osuđenik obećao
odazvati se sudskom pozivu (članak 497. stavak 3. ovoga Zakona), odgodit
će izvršenje presude i o tome izvijestiti suca izvršenja radi povlačenja
tjeralice.

\(5\) Kad rješenje kojim se dopušta obnova kaznenog postupka postane
pravomoćno, obustavit će se izvršenje kazne i sud će, na prijedlog
državnog odvjetnika, odrediti istražni zatvor ako postoje uvjeti iz
članka 123. ovog Zakona.

Članak 508. (NN 143/12, 70/17)

\(1\) Za novi postupak koji se vodi na temelju rješenja kojim je
dopuštena obnova kaznenog postupka važe iste materijalnopravne odredbe
kao i za prvi postupak, osim odredaba o zastari. Iznimno, odredbe o
zastari se u novom postupku primjenjuju ako je obnova dopuštena iz
osnove članka 503. stavka 1. ovoga Zakona osim ako je pravomoćna
odbijajuća presuda bila donesena zbog odustanka tužitelja od optužbe na
raspravi, ako je do odustajanja došlo zbog kaznenog djela prisile prema
pravosudnom dužnosniku počinjenog od strane ili uz sudjelovanje
osuđenika. U novom postupku sud nije vezan za rješenja donesena u
prijašnjem postupku.

\(2\) Ako se novi postupak obustavi do početka rasprave, sud će
rješenjem o obustavi postupka ukinuti i prijašnju presudu.

\(3\) Ako optuženik iz članka 497. stavka 3. ovoga Zakona u novom
postupku postane nedostupan (ako uredno pozvani optuženik ne dođe, a
svoj izostanak ne opravda, ili ako se nije mogla obaviti uredna dostava
poziva, a iz okolnosti očito proizlazi da optuženik izbjegava primiti
poziv), sud će rješenjem staviti izvan snage rješenje kojim je dopuštena
obnova postupka i odgođeno izvršenje presude.

\(4\) Sud neće postupiti sukladno stavku 3. ovoga članka ako su iznesene
nove činjenice ili podneseni novi dokazi na temelju kojih sud utvrdi da
su ispunjene pretpostavke iz članka 501. stavka 1. ovoga Zakona.

\(5\) Kad sud u novom postupku donese presudu, izreći će da se prijašnja
presuda djelomično ili u cijelosti stavlja izvan snage ili da se
ostavlja na snazi. U kaznu koju odredi novom presudom sud će optuženiku
uračunati izdržanu kaznu, a ako je obnova određena samo za neko od djela
za koja je osuđenik bio osuđen, sud će izreći novu jedinstvenu kaznu
prema odredbama Kaznenog zakona.

\(6\) Sud je u novom postupku uvijek vezan zabranom propisanom u članku
13. ovog Zakona.

##### 2. Zahtjev za zaštitu zakonitosti

Članak 509.

\(1\) Protiv pravomoćnih sudskih odluka Glavni državni odvjetnik može
podignuti zahtjev za zaštitu zakonitosti ako je povrijeđen zakon.

\(2\) Glavni državni odvjetnik će podignuti zahtjev za zaštitu
zakonitosti protiv sudske odluke donesene u postupku na način koji
predstavlja kršenje temeljnih ljudskih prava i sloboda zajamčenih
Ustavom, međunarodnim pravom ili zakonom.

\(3\) Zahtjev za zaštitu zakonitosti ne može se podignuti protiv odluke
s kojom je odlučeno o zahtjevu za zaštitu zakonitosti.

Članak 510. (NN 76/09)

\(1\) O zahtjevu za zaštitu zakonitosti odlučuje Vrhovni sud.

\(2\) Ako Glavni državni odvjetnik do odluke Vrhovnog suda, odustane od
zahtjeva za zaštitu zakonitosti, zahtjev će se rješenjem odbaciti.

\(3\) O zahtjevu se odlučuje u sjednici vijeća. Prije nego što predmet
bude iznesen na odlučivanje, sudac izvjestitelj može prema potrebi
pribaviti obavijesti o istaknutim povredama zakona.

\(4\) O sjednici će se uvijek izvijestiti glavni državni odvjetnik.

\(5\) Vrhovni sud može riješiti da se izvršenje pravomoćne presude
prekine ili odgodi do odluke o zahtjevu za zaštitu zakonitosti.

Članak 511.

\(1\) Pri odlučivanju o zahtjevu za zaštitu zakonitosti sud će se
ograničiti samo na ispitivanje povreda zakona na koje se poziva Glavni
državni odvjetnik.

\(2\) Ako sud ustanovi da razlozi iz kojih je donio odluku u korist
osuđenika postoje i za kojeg od suoptuženika glede kojeg nije podignut
zahtjev za zaštitu zakonitosti, postupit će se po službenoj dužnosti kao
da takav zahtjev postoji.

\(3\) Ako je zahtjev za zaštitu zakonitosti podignut u korist osuđenika,
sud je pri donošenju odluke vezan zabranom propisanom članku 13. ovog
Zakona.

Članak 512.

Sud će presudom odbiti zahtjev za zaštitu zakonitosti kao neosnovan ako
utvrdi da ne postoji povreda zakona koju ističe Glavni državni
odvjetnik.

Članak 513.

\(1\) Kad sud utvrdi da je zahtjev za zaštitu zakonitosti osnovan,
donijet će presudu kojom će, prema naravi povrede zakona, ili preinačiti
pravomoćnu odluku, ili ukinuti u cijelosti ili djelomično odluke
prvostupanjskog suda i višeg suda ili samo odluku višeg suda i predmet
vratiti na ponovnu odluku ili suđenje prvostupanjskom sudu ili višem
sudu.

\(2\) Ako je zahtjev za zaštitu zakonitosti podignut na štetu
okrivljenika, a sud ustanovi da je osnovan, utvrdit će samo da postoji
povreda zakona, ne dirajući u pravomoćnu odluku.

\(3\) Ako drugostupanjski sud prema odredbama ovog Zakona nije bio
ovlašten otkloniti povredu zakona koja je počinjena u presudi
prvostupanjskog suda, a sud koji rješava o zahtjevu za zaštitu
zakonitosti podignutom u korist okrivljenika utvrdi da je zahtjev
osnovan i da radi otklanjanja počinjene povrede zakona treba ukinuti ili
preinačiti prvostupanjsku odluku, ukinut će ili preinačiti i
drugostupanjsku odluku iako njome nije povrijeđen zakon.

Članak 514.

\(1\) Ako je pravomoćna presuda ukinuta i predmet vraćen na ponovno
suđenje, za osnovu će se uzeti prijašnja optužnica ili onaj njezin dio
koji se odnosi na ukinuti dio presude.

\(2\) Sud je dužan izvesti sve postupovne radnje i raspraviti sva
pitanja na koja ga je upozorio Vrhovni sud.

\(3\) Pred prvostupanjskim, odnosno drugostupanjskim sudom stranke mogu
isticati nove činjenice i podnositi nove dokaze.

\(4\) Sud je pri donošenju nove odluke vezan zabranom propisanom u
članku 13. ovog Zakona.

\(5\) Ako je pored odluke nižeg suda ukinuta i odluka višeg suda,
predmet se dostavlja nižem sudu preko višeg suda.

##### 3. Zahtjev za izvanredno preispitivanje pravomoćne presude

Članak 515. (NN 143/12, 70/17)

\(1\) Osuđenik koji je pravomoćno osuđen na kaznu zatvora ili
maloljetničkog zatvora, ili mu je određen prisilni smještaj prema članku
554. stavku 1. ovog Zakona, može podnijeti zahtjev za izvanredno
preispitivanje pravomoćne presude zbog povrede zakona u slučajevima
predviđenim ovim Zakonom ili ako je pravomoćno osuđen u postupku na
način koji predstavlja kršenje temeljnih ljudskih prava i sloboda
zajamčenih Ustavom, međunarodnim pravom ili zakonom.

\(2\) Osuđenik koji se nije koristio redovitim pravnim lijekom protiv
presude ne može podnijeti zahtjev za izvanredno preispitivanje
pravomoćne presude, osim ako je drugostupanjskom presudom umjesto
oslobođenja od kazne, rada za opće dobro, uvjetne osude, sudske opomene
ili novčane kazne izrečena kazna zatvora ili djelomična uvjetna osuda,
odnosno umjesto odgojne mjere izrečena kazna zatvora odnosno kazna
maloljetničkog zatvora.

\(3\) Zahtjev za izvanredno preispitivanje pravomoćne presude ne može se
podnijeti protiv presude Vrhovnog suda.

Članak 516.

O zahtjevu za izvanredno preispitivanje pravomoćne presude odlučuje
Vrhovni sud.

Članak 517. (NN 143/12, 145/13)

\(1\) Zahtjev za izvanredno preispitivanje pravomoćne presude može se
podnijeti zbog:

1\) povrede kaznenog zakona na štetu osuđenika predviđene u članku 469.
točki 1. do 4. ovog Zakona ili zbog povrede iz točke 5. toga članka ako
se prekoračenje ovlasti odnosi na odluku o kazni, djelomičnoj uvjetnoj
osudi, posebnim obvezama, zaštitnom nadzoru, sigurnosnoj mjeri,
oduzimanju imovinske koristi ili predmeta,

2\) povrede odredaba kaznenog postupka predviđenih u članku 468.
stavku 1. točki 1., 5., 9. i 10., odnosno u članku 468. stavku 2. ovog
Zakona, ili zbog sudjelovanja u odlučivanju u drugom, odnosno trećem
stupnju suca ili suca porotnika koji se morao izuzeti (članak 32. stavak
1.), ili zbog toga što je okrivljeniku, protivno njegovu zahtjevu,
uskraćeno da na raspravi upotrebljava svoj jezik (članak 8.),

3\) povrede prava okrivljenika na obranu na raspravi ili zbog povrede
odredaba kaznenog postupka u žalbenom postupku, ako je ta povreda mogla
utjecati na presudu.

\(2\) Povrede iz stavka 1. točke 2. i 3. ovog članka mogu se isticati
samo ako su bile istaknute u žalbi protiv prvostupanjske presude ili su
počinjene u drugostupanjskom postupku.

Članak 518. (NN 70/17)

\(1\) Zahtjev za izvanredno preispitivanje pravomoćne presude mogu
podnijeti osuđenik i branitelj u roku od mjesec dana od primitka
pravomoćne presude prema članku 463. stavku 3. ovog Zakona.

\(2\) Zahtjev za izvanredno preispitivanje pravomoćne presude podnosi se
prvostupanjskom sudu.

\(3\) Zahtjev koji je podnesen nepravovremeno ili ga je podnijela
neovlaštena osoba ili je podnesen u slučaju osude na kaznu ili mjeru
zbog koje se zahtjev ne može podnijeti (članak 515. stavak 1.) ili po
zakonu nije dopušten (članak 515. stavak 2. i 3.), odbacit će rješenjem
predsjednik vijeća prvostupanjskog suda ili Vrhovni sud.

\(4\) Prvostupanjski sud dostavit će primjerak zahtjeva sa spisom
Glavnom državnom odvjetniku, koji može u roku od petnaest dana od dana
primitka zahtjeva podnijeti odgovor na zahtjev. Odgovor na zahtjev
dostavit će se osuđeniku i njegovom branitelju prije dostavljanja spisa
Vrhovnom sudu.

\(5\) Prvostupanjski sud ili Vrhovni sud može, s obzirom na sadržaj
zahtjeva, riješiti da se odgodi, odnosno prekine izvršenje pravomoćne
presude. Žalba protiv takva rješenja prvostupanjskog suda ne odgađa
njegovo izvršenje.

Članak 519. (NN 145/13)

Što se tiče zahtjeva za izvanredno preispitivanje pravomoćne presude,
primjenjivat će se odredbe članka 509. stavka 3., članka 511. do 513.
stavka 1. i 2. i članka 514. ovog Zakona.

### Treći dio POSEBNI POSTUPCI

#### Glava XXV. POSEBNOSTI KAZNENOG POSTUPKA PO PRIVATNOJ TUŽBI

Članak 520. (NN 145/13)

U postupku po privatnoj tužbi primjenjuju se odredbe Glave XXV. ovog
Zakona, a ako njima nije drukčije propisano, primjenjuju se ostale
odredbe ovog Zakona.

Članak 521. (NN 143/12, 145/13)

Brisan.

Članak 522. (NN 76/09, 143/12, 145/13)

Brisan.

Članak 523. (NN 76/09, 143/12, 145/13)

Brisan.

Članak 524. (NN 143/12, 145/03)

\(1\) Privatna tužba podnosi se nadležnom sudu u dovoljnom broju
primjeraka za sud i okrivljenika.

\(2\) Privatna tužba mora imati sadržaj iz članka 342. stavka 1.
točke 1. do 4. ovog Zakona i podatke o dokazima koje se predlaže izvesti
na raspravi.

Članak 525. (NN 143/12, 145/13)

\(1\) Kad sudac pojedinac primi privatnu tužbu, prethodno će ispitati:

1\) da li je nadležan,

2\) da li je podnesena od ovlaštenog tužitelja,

3\) da li je propisno sastavljena (članak 524.),

4\) postoje li razlozi iz članka 355. stavka 1. točki 1. do 4. ovog
Zakona.

\(2\) Ako sudac pojedinac ustanovi da privatna tužba nije propisno
sastavljena (članak 524.), vratit će je privatnom tužitelju da u roku od
osam dana ispravi nedostatke. Pritom će se privatni tužitelj upozoriti
prema članku 78. stavku 3. ovog Zakona. Ako privatni tužitelj propusti
određeni rok, privatna tužba će se odbaciti. Protiv ovog rješenja
dopuštena je žalba. O žalbi odlučuje viši sud.

\(3\) Ako privatna tužba nije podnesena u dovoljnom broju primjeraka,
privatni tužitelj će se pozvati da dostavi privatnu tužbu u dovoljnom
broju primjeraka za sud i okrivljenika. Pri tome će se upozoriti prema
članku 78. stavku 5. ovog Zakona.

\(4\) Ako ne donese rješenje iz stavka 2. ili 3. ovog članka, sudac
pojedinac će postupiti prema članku 527. ovog Zakona.

Članak 526. (NN 143/12, 145/13)

Brisan.

Članak 527. (NN 143/12, 145/13, 126/19)

\(1\) Ako sudac pojedinac ne donese rješenje iz članka 525. stavka 2. i
3. ovog Zakona, a na području suda djeluju mirovna vijeća i obje stranke
imaju prebivalište na tom području, sud može stranke uputiti tim
vijećima radi pokušaja mirenja. U tom slučaju sud će odrediti rok u
kojem će se pokušati mirenje i zastat će sa postupkom, a nakon isteka
tog roka ili ako mirenje ne uspije, postupak će se nastaviti.

\(2\) Po isteku roka iz stavka 1. ovog članka sudac pojedinac može u
roku od mjesec dana zakazati ročište radi prethodnog razjašnjenja stvari
na koje će pozvati privatnog tužitelja i okrivljenika. Okrivljeniku se
uz poziv dostavlja i privatna tužba.

\(3\) Na ročištu privatni tužitelj može:

1\) izjaviti da odustaje od progona,

2\) izmiriti se s okrivljenikom,

3\) prihvatiti ispriku okrivljenika.

\(4\) U slučajevima propisanim u stavku 3. ovog članka sud će odbaciti
privatnu tužbu.

\(5\) Ako ne dođe do odbacivanja privatne tužbe, sudac pojedinac može
odmah otvoriti raspravu na što će se posebno upozoriti privatni tužitelj
i okrivljenik pri dostavi poziva.

\(6\) Ako sudac pojedinac ne otvori raspravu donijet će odluku o tome
koje dokaze će izvesti na raspravi i zakazat će raspravu.

Članak 528.

\(1\) Nakon određivanja rasprave sud se ne može po službenoj dužnosti
proglasiti mjesno nenadležnim.

\(2\) Prigovor mjesne nenadležnosti optuženik može staviti najkasnije do
početka rasprave.

Članak 529. (NN 145/13)

Brisan.

Članak 530. (NN 143/12, 145/13)

Brisan.

Članak 531. (NN 143/12, 145/13)

Brisan.

Članak 532. (NN 143/12, 145/13)

Brisan.

Članak 533. (NN 145/13)

Brisan.

Članak 534. (NN 145/13)

Rasprava se može održati ako i ne dođe privatni tužitelj koji ima
prebivalište izvan područja suda kojem je podnesena privatna tužba ako
je sudu stavio prijedlog da se rasprava održi u njegovoj odsutnosti.

Članak 535. (NN 80/11, 143/12, 145/13)

Brisan.

Članak 536. (NN 143/12, 145/13)

Privatni tužitelj može se odreći prava na žalbu ili odustati od
podnesene žalbe sukladno članku 465. ovog Zakona.

Članak 537. (NN 143/12, 145/13)

Brisan.

Članak 538. (NN 143/12, 145/13)

Brisan.

Članak 539. (NN 145/13)

Brisan.

#### Glava XXVI. IZDAVANJE KAZNENOG NALOGA I IZRICANJE SUDSKE OPOMENE

##### 1. Izdavanje kaznenog naloga

Članak 540. (NN 143/12, 72/25)

\(1\) Za kaznena djela za koja je propisana novčana kazna ili kazna
zatvora do pet godina, a za koja nije nadležno vijeće, te za koja je
saznao na temelju vjerodostojnog sadržaja kaznene prijave, može državni
odvjetnik u optužnici zatražiti da sud izda kazneni nalog u kojem će
okrivljeniku izreći određenu kaznu ili mjeru bez provođenja rasprave.

\(2\) Državni odvjetnik može zatražiti izricanje jedne ili više od
sljedećih kazni ili mjera:

1\) novčanu kaznu u visini od deset do sto prosječnih dnevnih prihoda u
Republici Hrvatskoj odnosno trideset do sto dnevnih iznosa u Republici
Hrvatskoj,

2\) uvjetne osude s izricanjem kazne zatvora do jedne godine ili novčane
kazne, ili sudske opomene,

3\) oduzimanja imovinske koristi pribavljene kaznenim djelom i
objavljivanja presude s kaznenim nalogom u sredstvima javnog
priopćavanja,

4\) zabrane upravljanja motornim vozilom do dvije godine, odnosno
oduzimanja predmeta.

\(3\) Pod uvjetima iz stavka 1. i 2. ovog članka, pravnoj osobi se mogu
u kaznenom nalogu izreći sljedeće kazne ili druge mjere:

1\) novčana kazna do 265.440,00 eura,

2\) uvjetna osuda s novčanom kaznom,

3\) oduzimanje imovinske koristi pribavljene kaznenim djelom i
objavljivanje presude s kaznenim nalogom u sredstvima javnog
priopćavanja.

\(4\) Ako je oštećenik postavio imovinskopravni zahtjev, državni
odvjetnik predložit će da sud odluči o tom zahtjevu. Ako sud ne dosudi
imovinskopravni zahtjev, izreći će oduzimanje imovinske koristi
pribavljene kaznenim djelom.

Članak 541. (NN 143/12)

\(1\) Ako se sa zahtjevom složi, sudac pojedinac će presudom izdati
kazneni nalog.

\(2\) U presudi o kaznenom nalogu navest će se samo da se prihvaća
zahtjev državnog odvjetnika te okrivljeniku, čiji osobni podaci moraju
biti jasno određeni, izriče kazna ili mjera iz zahtjeva. Izreka presude
o kaznenom nalogu obuhvaća podatke iz članka 459. stavak 1. do 3. ovog
Zakona, uključujući i odluku o imovinskopravnom zahtjevu, ako je bio
postavljen. U obrazloženju će se samo navesti dokazi koji opravdavaju
izdavanje kaznenog naloga.

\(3\) Ako je državni odvjetnik predložio oduzimanje imovinske koristi
pribavljene kaznenim djelom, a oštećenik je podnio imovinskopravni
zahtjev, sud će dosuditi imovinskopravni zahtjev. Ako ne dosudi
imovinskopravni zahtjev, oduzet će imovinsku korist pribavljenu kaznenim
djelom, a oštećenika će uputiti da imovinskopravni zahtjev može
ostvarivati u parnici.

\(4\) Kazneni nalog sadržava pouku okrivljeniku u smislu članka 542.
stavka 2. ovog Zakona te da će po proteku roka za prigovor, ako prigovor
ne bude podnesen, kazneni nalog postati pravomoćan i da će se izrečena
kazna protiv okrivljenika izvršiti.

Članak 542. (NN 76/09, 145/13, 70/17)

\(1\) Kazneni nalog dostavlja se okrivljeniku i njegovu branitelju ako
ga ima, te državnom odvjetniku i žrtvi.

\(2\) Okrivljenik ili njegov branitelj mogu u roku od osam dana po
primitku podnijeti prigovor protiv kaznenog naloga u pisanom obliku.
Prigovor ne mora biti obrazložen, u njemu se mogu predložiti dokazi u
korist obrane. Okrivljenik se može odreći prava na prigovor, ali od
podnesenog prigovora nakon započinanja rasprave ne može odustati.
Plaćanje novčane kazne prije isteka roka za prigovor ne smatra se
odricanjem od prava na prigovor.

\(3\) Okrivljeniku koji iz opravdanih razloga propusti rok za podnošenje
prigovora predsjednik vijeća dopustit će povrat u prijašnje stanje. Na
odlučivanje o molbi za povrat u prijašnje stanje primijenit će se
odredbe članka 92. do 94. ovog Zakona.

\(4\) Ako sudac pojedinac ne odbaci prigovor kao nepravovremen ili
podnesen od neovlaštene osobe, dostavit će optužnicu optužnom vijeću
radi ispitivanja u smislu članka 348. stavak 4. ovog Zakona.

\(5\) U slučaju iz stavka 4. ovog članka, optužno vijeće ispituje
optužnicu u smislu članka 344. stavak 1. točke 1., 3. i 5. ovog Zakona i
je li optužnica podignuta na temelju vjerodostojne kaznene prijave.

Članak 543. (NN 76/09)

\(1\) Sudac pojedinac odbacit će zahtjev za izdavanjem kaznenog naloga
ako:

1\) postoje razlozi za obustavu postupka iz članka 380. ovog Zakona,

2\) se radi o kaznenom djelu za koje se takav zahtjev ne može postaviti,

3\) je državni odvjetnik zatražio izricanje kazne ili mjere koje po
zakonu nije dopušteno.

\(2\) Ako sudac pojedinac ocijeni da podaci u optužnici ne pružaju
dovoljno osnova za izdavanje kaznenog naloga ili da se prema tim
podacima može očekivati izricanje neke druge kazne ili mjere, a ne one
koju je zatražio državni odvjetnik, po primitku optužnice u sudu
postupit će prema članku 542. stavku 4. ovog Zakona. Optuženiku će se
dostaviti optužnica uz pouku o pravu na odgovor, uz obavijest da sud
nije prihvatio zahtjev državnog odvjetnika za izdavanje kaznenog naloga.
Optužno vijeće će ispitati optužnicu prema članku 542. stavku 5. ovog
Zakona.

Članak 544. (NN 76/09)

\(1\) Ako optužno vijeće ne potvrdi optužnicu, rješenjem će staviti
izvan snage kazneni nalog u odnosu na optuženika koji je podnio
prigovor. Tako će postupiti i sudac pojedinac pri donošenju nove
presude.

\(2\) Sudac pojedinac nije vezan na zahtjev državnog odvjetnika iz
članka 540. ovog Zakona, kao niti na zabranu iz članka 13. ovog Zakona.

Članak 545.

\(1\) Protiv presude o izdavanju kaznenog naloga državni odvjetnik ima
pravo žalbe o kojoj odlučuje viši sud.

\(2\) Ako je optuženik podnio prigovor protiv presude o izdavanju
kaznenog naloga, odbacit će se žalba državnog odvjetnika.

##### 2. Izricanje sudske opomene

Članak 546.

\(1\) Kad prema odredbama Kaznenog zakona dolazi u obzir izricanje
sudske opomene, sud će tu kaznenopravnu sankciju izreći presudom.

\(2\) Ako u ovoj Glavi nije što drugo predviđeno, odredbe ovog Zakona
koje se odnose na presudu kojom se optuženik proglašava krivim
primijenit će se i na presudu kojom se izriče sudska opomena.

\(3\) U izreci presude kojom se izriče sudska opomena uz osobne podatke
o optuženiku navest će se da je optuženik kriv za djelo koje je predmet
optužbe i zakonski naziv kaznenog djela. Izreka obuhvaća i podatke iz
članka 459. stavak 1. do 3. ovog Zakona.

\(4\) U obrazloženju presude sud će iznijeti kojim se razlozima vodio
pri izricanju sudske opomene.

Članak 547. (NN 143/12, 145/13)

Presuda kojom se izriče sudska opomena objavljuje se odmah nakon
završetka rasprave s bitnim razlozima. Tom prilikom sud će upozoriti
optuženika da mu se za kazneno djelo koje je počinio ne izriče kazna,
ali da prema pravilima ponašanja u njegovoj društvenoj sredini i
načelima ćudoređa zaslužuje opomenu, koja će ga upozoriti da više ne
čini kaznena djela. Ako se presuda kojom se izriče sudska opomena
objavljuje u odsutnosti optuženika, sud će takvo upozorenje unijeti u
obrazloženje presude. Za odricanje od prava na žalbu i pisanu izradu
presude primjenjuje se odredba članka 459. stavka 8. ovog Zakona.

Članak 548.

\(1\) Presuda kojom se izriče sudska opomena može se pobijati zbog
razloga navedenih u članku 467. ovog Zakona.

\(2\) Ako presuda kojom se izriče sudska opomena sadrži odluku o
sigurnosnim mjerama, o troškovima kaznenog postupka, o oduzimanju
imovinske koristi ili o imovinskopravnom zahtjevu, ta se odluka može
pobijati zato što sud nije pravilno primijenio sigurnosnu mjeru ili
oduzimanje imovinske koristi, odnosno što je odluku o troškovima
kaznenog postupka ili imovinskopravnom zahtjevu donio protivno zakonskim
odredbama.

#### Glava XXVII. POSTUPAK PREMA OKRIVLJENICIMA S DUŠEVNIM SMETNJAMA

Članak 549. (NN 145/13)

\(1\) Odredbe ovog Zakona, osim odredaba Glava XXV. i XXVI., primijenit
će se i u postupku prema osobama koje su u vrijeme počinjenja
protupravnog djela bile neubrojive ako odredbama ove Glave nije što
posebno propisano.

\(2\) Postupak prema osobama koje su u vrijeme počinjenja protupravnog
djela bile neubrojive pokreće se i vodi samo na zahtjev državnog
odvjetnika.

\(3\) Državni odvjetnik će, ako se pojavi sumnja u isključenu ili
smanjenu ubrojivost okrivljenika ili njegovu raspravnu nesposobnost zbog
duševnih smetnji (članak 325.), tijekom istrage prikupiti dokaze i
činjenice potrebne radi utvrđenja je li okrivljenik u vrijeme počinjenja
protupravnog djela bio neubrojiv i jesu li ispunjeni uvjeti za
određivanje prisilnog smještaja okrivljenika ili njegovog
psihijatrijskog liječenja na slobodi prema odredbama Zakona o zaštiti
osoba s duševnim smetnjama te je li raspravno sposoban.

\(4\) Ako se tijekom istrage utvrdi da je okrivljenik u vrijeme
počinjenja protupravnog djela bio neubrojiv te da je raspravno
nesposoban zbog duševnih smetnji, istraga se neće prekinuti.

Članak 550. (NN 80/11, 143/12, 145/13)

\(1\) Ako je okrivljenik u vrijeme počinjenja protupravnog djela bio
neubrojiv, državni odvjetnik će u optužnici postaviti zahtjev da sud
utvrdi da je okrivljenik počinio protupravno djelo u stanju
neubrojivosti i da mu se odredi prisilan smještaj ili psihijatrijsko
liječenje na slobodi prema odredbama Zakona o zaštiti osoba s duševnim
smetnjama.

\(2\) Državni odvjetnik će prije podizanja optužnice, uz prisutnost
vještaka i branitelja, pokušati ispitati okrivljenika. Ako se
okrivljenik zbog raspravne nesposobnosti ne može ispitati državni
odvjetnik će podići optužnicu.

\(3\) Istragu zbog počinjenja protupravnog djela iz nadležnosti
općinskog suda provodi općinski državni odvjetnik, a optužnicu podnosi
predsjedniku vijeća nadležnog općinskog suda koji će prethodno ispitati
postoje li uvjeti za odbacivanje optužnice (članak 344.) i ako postoje,
donijet će rješenje o njezinom odbacivanju. Rješenje se dostavlja
državnom odvjetniku, okrivljeniku i branitelju. Ako ne donese rješenje o
odbacivanju optužnice, predsjednik vijeća postupit će prema članku 345.
i 346. ovog Zakona, a optužno vijeće postupit će prema članku 348. do
357. te članku 365. do 367. ovoga Zakona.

\(4\) Nakon donošenja rješenja o provođenju istrage iz članka 216.
stavka 2. ovog Zakona okrivljenik mora imati branitelja.

\(5\) Sud će u ovim predmetima postupati osobito žurno.

Članak 551. (NN 143/12, 145/13)

\(1\) Osim u slučajevima kada se prema ovom Zakonu može odrediti
istražni zatvor protiv okrivljenika, takav zatvor može se odrediti i ako
postoji vjerojatnost da bi okrivljenik koji je u vrijeme počinjenja
protupravnog djela bio neubrojiv mogao zbog težih duševnih smetnji
počiniti teže kazneno djelo. Prije određivanja istražnog zatvora
pribavit će se mišljenje vještaka psihijatra o ovoj opasnosti
okrivljenika. O određivanju istražnog zatvora po ovom osnovu izvijestit
će se uprava zatvora radi upućivanja okrivljenika u zdravstvenu ustanovu
u smislu odredbe članka 135. stavka 2. ovog Zakona.

\(2\) Istražni zatvor iz stavka 1. ovog članka može trajati dok opasnost
traje, ali ne dulje od rokova predviđenih u članku 133. ovog Zakona.

\(3\) Istražni zatvor iz stavka 1. može se zamijeniti mjerom opreza
liječenja na slobodi ako sud, nakon provedenog vještačenja, utvrdi da je
za otklanjanje okrivljenikove opasnosti iz stavka 1. ovog članka
dostatno njegovo liječenje na slobodi. U rješenju kojim nalaže liječenje
na slobodi, sud će odrediti psihijatrijsku ustanovu koja će provoditi
liječenje i obvezu obavještavanja suda o tijeku liječenja okrivljenika u
roku koji ne može biti dulji od dva mjeseca.

\(4\) Mjera opreza iz stavka 3. može trajati dok za to postoje zakonski
uvjeti, a najdulje do pravomoćnosti presude, s time da njezino trajanje
nije ograničeno rokovima trajanja istražnog zatvora. Svaka dva mjeseca
sud će ispitati po službenoj dužnosti postoji li još potreba za mjerom
opreza te je rješenjem produljiti ili ukinuti ako za njezinu primjenu
više nema zakonskih uvjeta.

\(5\) Protiv rješenja suda kojim se određuje, produljuje ili ukida mjera
opreza liječenja na slobodi stranke mogu izjaviti žalbu koja ne zadržava
izvršenje mjere.

Članak 552. (NN 143/12, 145/13)

\(1\) O optužnici državnog odvjetnika iz članka 550. stavka 1. ovog
Zakona odlučuje sud nakon provedene rasprave. O raspravi će se
izvijestiti zakonski zastupnik optuženika, a ako ga nema, optuženikov
bračni ili izvanbračni drug, odnosno najbliži srodnik.

\(2\) Predsjednik vijeća će prije rasprave u prisustvu vještaka pokušati
ispitati optuženika radi ocjene optuženikove raspravne sposobnosti
(članak 325. stavak 5.). O vremenu i mjestu ispitivanja optuženika
izvijestit će se državni odvjetnik, optuženik, branitelj i zakonski
zastupnik optuženika. Ispitivanje će se obaviti i bez prisutnosti uredno
pozvanoga državnog odvjetnika i zakonskog zastupnika. Ako sud nakon
ispitivanja vještaka utvrdi da je optuženik raspravno nesposoban zbog
duševnih smetnji, rasprava će se održati u okrivljenikovoj odsutnosti.

\(3\) Branitelj ili optuženik će se, kod očitovanja o optužbi izjasniti
o tome je li optuženik počinio protupravno djelo.

\(4\) Ako je optuženik raspravno nesposoban zbog duševnih smetnji pa se
rasprava održava u njegovoj odsutnosti, smatrat će se da je porekao
osnovanost optužbe, a na završetku dokaznog postupka pročitat će se
zapisnici o njegovu ranijem ispitivanju.

\(5\) O raspravnoj sposobnosti i ubrojivosti optuženika te postojanju
zakonskih uvjeta za određivanje prisilnog smještaja ili psihijatrijskog
liječenja na slobodi ispitat će se vještak koji je obavio psihijatrijski
pregled optuženika.

Članak 553. (NN 145/13)

\(1\) Ako državni odvjetnik u tijeku rasprave utvrdi da izvedeni dokazi
pokazuju da je optuženik počinio kazneno djelo u stanju ubrojivosti ili
smanjene ubrojivosti, odustat će od zahtjeva za određivanje prisilnog
smještaja ili psihijatrijskog liječenja na slobodi i izmijenit će
optužnicu.

\(2\) U slučaju iz stavka 1. ovog članka rasprava će započeti iznova, a
predsjednik vijeća će optuženika upozoriti na njegov promijenjen pravni
položaj. Ako je to potrebno radi pripremanja obrane, sud može, na
zahtjev obrane, prekinuti raspravu.

\(3\) Zapisnici o ranijim iskazima svjedoka ili vještaka ispitanima u
odsutnosti optuženika sukladno odredbi članka 552. stavka 4. ovog Zakona
ne mogu se pročitati bez suglasnosti stranaka.

Članak 554. (NN 145/13, 80/22)

\(1\) Ako je državni odvjetnik postavio zahtjev iz članka 550. stavka 1.
ovog Zakona, a sud nakon provedene rasprave utvrdi da je optuženik u
stanju neubrojivosti počinio protupravno djelo te da postoje uvjeti za
određivanje prisilnog smještaja optuženika u psihijatrijsku ustanovu ili
za njegovo psihijatrijsko liječenje na slobodi prema odredbama Zakona o
zaštiti osoba s duševnim smetnjama, donijet će presudu kojom se utvrđuje
da je optuženik počinio protupravno djelo, da ga je počinio u stanju
neubrojivosti, te odrediti prisilni smještaj u psihijatrijsku ustanovu
ili psihijatrijsko liječenje na slobodi u trajanju šest mjeseci. Presuda
sadrži i upozorenje optuženiku da će psihijatrijsko liječenje na slobodi
biti zamijenjeno prisilnim smještajem u psihijatrijsku ustanovu ako do
dana određenog rješenjem o upućivanju u psihijatrijsku ustanovu ne
započne liječenje na slobodi. U presudi će se izreći da troškovi
kaznenog postupka iz članka 145. stavka 2. točke 1. do 5. ovoga Zakona
te nužni izdaci okrivljenika i nužni izdaci, kao i nagrada branitelja
padaju na teret proračunskih sredstava.

\(2\) Sud će, pri donošenju presude iz stavka 1. ovog članka kojom je
određen prisilni smještaj u psihijatrijsku ustanovu odrediti, odnosno
produljiti istražni zatvor iz razloga navedenog u članku 551. stavku 1.
ovog Zakona, neovisno o najduljem trajanju istražnog zatvora propisanog
u članku 133. ovoga Zakona.

\(3\) Ako je državni odvjetnik u optužnici postavio zahtjev iz članka
550. stavka 1. ovog Zakona, a sud nakon provedene rasprave utvrdi da je
optuženik u stanju neubrojivosti počinio protupravno djelo, ali da ne
postoje uvjeti za određivanje prisilnog smještaja optuženika u
psihijatrijsku ustanovu ili njegovog psihijatrijskog liječenja na
slobodi prema odredbama Zakona o zaštiti osoba s duševnim smetnjama,
donijet će presudu kojom se optuženik oslobađa od optužbe i kojom se
odbija zahtjev za određivanje prisilnog smještaja odnosno
psihijatrijskog liječenja na slobodi.

\(4\) Ako je državni odvjetnik u optužnici postavio zahtjev iz članka
550. stavka 1. ovog Zakona, a sud utvrdi postojanje razloga iz članka
452. ovog Zakona, donijet će presudu kojom se optužba odbija.

\(5\) Ako je državni odvjetnik u optužnici postavio zahtjev iz članka
550. stavak 1. ovog Zakona, a sud utvrdi postojanje razloga iz članka
453. ovog Zakona, osim isključenja krivnje zbog neubrojivosti, donijet
će presudu kojom se optuženik oslobađa od optužbe.

\(6\) Ako sud ne utvrdi da je optuženik u vrijeme počinjenja
protupravnog djela bio neubrojiv, donijet će presudu kojom se optužba
odbija. U tom slučaju državni odvjetnik može odmah nakon objave presude
dati usmeno izjavu da se odriče prava na žalbu i podnijeti novu
optužnicu za isto kazneno djelo. Na tu optužnicu ne primjenjuju se
odredbe Glave XIX. ovog Zakona, osim odredbe članka 342. stavka 1. ovog
Zakona.

\(7\) Rasprava će se provesti pred istim vijećem na temelju nove
optužnice. Radi pripreme obrane sud može prekinuti raspravu. Ranije
izvedeni dokazi neće se ponovno izvoditi, osim ako vijeće ustanovi da je
potrebno da se pojedini dokazi ponovno izvedu. Pisano izrađena presuda
kojom je optužba odbijena dostavit će se strankama samo na njihov
zahtjev. Protiv te presude žalba nije dopuštena.

Članak 555. (NN 76/09, 145/13)

\(1\) Presuda iz članka 554. stavka 1. i 3. ovog Zakona dostavit će se
državnom odvjetniku, optuženiku i njegovu branitelju te zakonskom
zastupniku optuženika, a ako ga nema, optuženikovom bračnom ili
izvanbračnom drugu, odnosno najbližem srodniku.

\(2\) Protiv presude iz članka 554. stavka 1. i 3. ovog Zakona mogu u
roku od petnaest dana od dana primitka podnijeti žalbu sve osobe koje
imaju pravo na žalbu protiv presude (članak 464.).

\(3\) Drugostupanjski sud će sjednicu vijeća održati u prisutnosti
optuženika ako smatra da je to svrhovito. Svoju odluku sa spisima
dostavit će prvostupanjskom sudu najkasnije u roku koji je za polovicu
kraći od roka određenog u članku 488. stavku 2. ovog Zakona.

\(4\) Predsjednik vijeća će, na zahtjev optuženika, donijeti rješenje o
izvršenju prisilnog smještaja optuženika prije pravomoćnosti.

\(5\) Predsjednik vijeća dostavit će odmah nakon izvršnosti presude,
potrebne spise sudu nadležnom za postupak prisilnog smještaja odnosno
psihijatrijskog liječenja na slobodi prema Zakonu o zaštiti osoba s
duševnim smetnjama.

#### Glava XXVIII. POSTUPAK ZA ODUZIMANJE PREDMETA I IMOVINSKE KORISTI

Članak 556. (NN 70/17, 126/19)

\(1\) Predmeti koji se po zakonu moraju oduzeti, oduzet će se. Predmeti
koji se prema zakonu mogu oduzeti, mogu se oduzeti i kad kazneni
postupak ne završi presudom kojom se okrivljenik proglašava krivim.

\(2\) Posebno rješenje o tome donosi tijelo pred kojim se vodio postupak
kad je postupak završen, odnosno obustavljen.

\(3\) Rješenje o oduzimanju predmeta iz stavka 1. ovoga članka donosi
sud i kad je u presudi kojom je optuženik proglašen krivim propušteno da
se donese takva odluka.

\(4\) Ovjereni prijepis odluke o oduzimanju predmeta dostavit će se
osobi od koje se oduzima predmet.

\(5\) Protiv odluke iz stavaka 2. i 3. ovoga članka osoba od koje su
oduzeti predmeti, ima pravo žalbe. Ako rješenje iz stavka 2. ovoga
članka nije donio sud, o žalbi odlučuje vijeće suda koji je bio nadležan
za suđenje u prvom stupnju.

Članak 556.a (NN 70/17)

\(1\) Ako drukčije nije uređeno zakonom ili ako drukčije ne naloži
državni odvjetnik, predmete koji su bili namijenjeni ili uporabljeni za
počinjenje kaznenog djela ili su nastali njegovim počinjenjem privremeno
oduzima policija i predaje ih tijelima, odnosno pravnim osobama s javnim
ovlastima koja su, sukladno posebnim propisima, nadležna za raspolaganje
i upravljanje imovinom u vlasništvu Republike Hrvatske. O tome se odmah
obavještava državni odvjetnik, osim ako se ne postupa po njegovu nalogu.

\(2\) Kad je privremeno oduzimanje izvršeno prema odredbi stavka 1.
ovoga članka o prigovoru treće osobe odlučuje sud koji bi bio nadležan
za donošenje rješenja o privremenoj mjeri osiguranja prema odredbi
članka 557.a stavka 2. ovoga Zakona.

\(3\) U slučajevima iz stavaka 1. i 2. ovoga članka, na treće osobe
primjenjuju se odredbe ove Glave Zakona.

Članak 557. (NN 80/11, 143/12, 70/17)

\(1\) Postupak prema ovoj Glavi Zakona provodi se na prijedlog
ovlaštenog tužitelja.

\(2\) Sud će i bez prijedloga ovlaštenog tužitelja od optuženika oduzeti
onu imovinsku korist ostvarenu protupravnom radnjom koja je sadržana u
opisu kaznenog djela iz optužbe.

\(3\) Sud i drugo tijelo pred kojima se vodi postupak, dužni su u tijeku
postupka prikupljati dokaze i istraživati okolnosti koje su važne za
utvrđivanje imovinske koristi.

Članak 557.a (NN 70/17)

\(1\) Radi osiguranja oduzimanja imovinske koristi ostvarene
protupravnom radnjom ovlašteni tužitelj može prije i nakon pokretanja
kaznenog postupka predložiti osiguranje bilo kojom privremenom mjerom
kojom se postiže ta svrha, a posebno:

a\) zabranom otuđenja i opterećenja nekretnine ili stvarnih prava
upisanih na nekretnini, uz zabilježbu zabrane u zemljišnu knjigu,
oduzimanjem nekretnine i njezinim povjeravanjem na čuvanje i upravljanje
državnom tijelu nadležnom za upravljanje državnom imovinom,

b\) zabranom okrivljeniku ili drugoj osobi na koju je imovinska korist
prenesena da otuđi ili optereti pokretnine, oduzimanjem tih stvari i
njihovim povjeravanjem na čuvanje državnom tijelu nadležnom za
upravljanje državnom imovinom,

c\) oduzimanjem i polaganjem gotovoga novca, vrijednosnih papira te
njihovom predajom državnom tijelu nadležnom za upravljanje državnom
imovinom,

d\) zabranom dužniku okrivljenika ili druge osobe na koju je imovinska
korist prenesena da dobrovoljno ispuni svoju obvezu okrivljeniku ili
drugoj osobi na koju je imovinska korist prenesena te zabranom
okrivljeniku ili drugoj osobi na koju je imovinska korist prenesena da
primi ispunjenje te obveze, odnosno da raspolaže svojim tražbinama,

e\) nalogom banci da okrivljeniku ili drugoj osobi na koju je imovinska
korist prenesena ili trećoj osobi na temelju naloga okrivljenika ili
druge osobe na koju je imovinska korist prenesena, uskrati s računa
isplatu novčanoga iznosa za koji je određena privremena mjera,

f\) zabranom otuđenja i opterećenja dionica, udjela ili poslovnoga
udjela uz zabilježbu zabrane u knjigu dionica, udjela ili poslovnih
udjela, a po potrebi i u javnom registru, zabranom korištenja ili
raspolaganja pravima po osnovi takvih dionica, udjela ili poslovnih
udjela, povjeravanjem dionica, udjela ili poslovnih udjela na upravu
državnom tijelu nadležnom za upravljanje državnom imovinom,

g\) zabranom dužniku okrivljenika ili druge osobe na koju je imovinska
korist prenesena da okrivljeniku ili drugoj osobi na koju je imovinska
korist prenesena preda stvari, prenese pravo ili obavi drugu nenovčanu
činidbu.

\(2\) Do podizanja optužnice o prijedlogu iz stavka 1. ovoga članka
odlučuje rješenjem sudac istrage, nakon podizanja optužnice do njezina
potvrđivanja, optužno vijeće, a nakon potvrđivanja optužnice ili
određivanja rasprave na temelju privatne tužbe sud pred kojim se vodi
rasprava. Rješenje mora sadržavati obrazloženje. Uz rješenje
okrivljeniku i drugoj osobi na koju je imovinska korist prenesena
dostavit će se i pouka o pravu na odvjetnika i pravima iz članka 558.
ovoga Zakona.

\(3\) Protiv rješenja iz stavka 2. ovoga članka dopuštena je žalba u
roku od tri dana od dana njegova dostavljanja. Žalba ne zadržava
provedbu rješenja.

\(4\) Za provedbu rješenja iz stavka 2. ovoga članka nadležan je sud ili
drugo tijelo određeno posebnim zakonom.

\(5\) Rješenje iz stavka 2. ovoga članka dostavlja se sudu ili drugom
tijelu nadležnom za njegovu provedbu, predlagatelju osiguranja te
okrivljeniku i drugoj osobi na koju je imovinska korist prenesena odmah,
a najkasnije prvog sljedećeg radnog dana nakon dana donošenja rješenja.
Dostava rješenja iz stavka 2. ovoga članka okrivljeniku i drugoj osobi
na koju je imovinska korist prenesena može se odgoditi samo iznimno, ako
je to nužno da se ne ugrozi svrha istrage. Dostava rješenja može se
odgoditi najdulje tri dana od njegova donošenja.

\(6\) Postupak osiguranja oduzimanja imovinske koristi je hitan.

Članak 557.b (NN 70/17)

\(1\) U postupku osiguranja privremenom mjerom pretpostavlja se
postojanje opasnosti da tražbina Republike Hrvatske glede oduzimanja
imovinske koristi ostvarene protupravnom radnjom neće moći biti
ostvarena ili da će njezino ostvarenje biti otežano ako privremena mjera
ne bude određena.

\(2\) Osiguranje se može odrediti i prije nego što je okrivljeniku ili
drugoj osobi na koju je imovinska korist prenesena omogućeno da se
očituje o prijedlogu predlagatelja osiguranja.

Članak 557.c (NN 70/17)

\(1\) Ako je privremenu mjeru potrebno upisati u javni upisnik
(zemljišne knjige, upisnik brodova, upisnik zrakoplova, upisnik sudskih
i javnobilježničkih osiguranja i sl.), odluka suda će sadržavati i nalog
za upis privremene mjere u javni upisnik.

\(2\) U postupku iz stavka 1. ovoga članka ne plaćaju se pristojbe.

Članak 557.d (NN 70/17)

Pravni posao kojim okrivljenik ili druga osoba na koju je imovinska
korist prenesena nakon upisa privremene mjere u javni upisnik raspolaže
sa stvari ili pravom koje je predmet osiguranja, nema pravnog učinka.

Članak 557.e (NN 70/17, 80/22)

\(1\) Privremena mjera može se odrediti i prije započinjanja kaznenog
postupka ili podnošenja prijedloga za oduzimanje imovinske koristi
sukladno članku 560.a ovoga Zakona.

\(2\) Do podizanja optužnice, određivanja rasprave na temelju privatne
tužbe ili podnošenja prijedloga sukladno članku 560.a ovoga Zakona
privremena mjera može trajati najdulje dvije godine, a nakon toga
najdulje šezdeset dana od dostave državnom odvjetniku obavijesti o
pravomoćnosti odluke kojom je oduzeta imovinska korist. Rok od dvije
godine ne teče za vrijeme prekida istrage.

\(3\) Sud će svaka tri mjeseca od određivanja privremene mjere ispitati
postoje li zakonski uvjeti za daljnju primjenu privremene mjere te će
donijeti rješenje o njezinom produljenju ili ukidanju.

\(4\) Privremena mjera će se ukinuti ili zamijeniti drugom prije isteka
roka iz stavaka 2. ovoga članka, ako sud po službenoj dužnosti, na
prijedlog ovlaštenog tužitelja ili na prijedlog okrivljenika ili druge
osobe na koju je prenesena imovinska korist, utvrdi da ona nije nužna
ili da se osiguranje može postići kakvom drugom blažom privremenom
mjerom. Privremena mjera se može ukinuti ili zamijeniti drugom
privremenom mjerom i ako okrivljenik, druga osoba na koju je imovinska
korist prenesena ili treća osoba položi jamčevinu. Jamčevina se uvijek
daje u gotovom novcu. Privremena mjera će se ukinuti ako to predloži
ovlašteni tužitelj.

\(5\) Protiv rješenja kojim se odbija prijedlog okrivljenika ili druge
osobe za ukidanje privremene mjere nije dozvoljena žalba.

\(6\) Sud će o prestanku mjere zbog isteka roka iz stavaka 2. ovoga
članka te o ukidanju odnosno zamjeni mjere bez odgode obavijestiti sud
ili drugo tijelo nadležno za njezinu provedbu.

\(7\) Na postupak ukidanja, produljenja, zamjene ili određivanja dodatne
privremene mjere odgovarajuće se primjenjuju odredbe članka 557.a ovoga
Zakona.

Članak 557.f (NN 70/17)

\(1\) Sud će, na prijedlog oštećenika, preinačiti ili ukinuti privremenu
mjeru određenu radi osiguranja oduzimanja imovinske koristi ostvarene
protupravnom radnjom ako je to potrebno radi osiguranja imovinskopravnog
zahtjeva.

\(2\) Ako oštećenik odustane od imovinskopravnog zahtjeva ili privremene
mjere određene radi osiguranja imovinskopravnog zahtjeva, sud će prije
donošenja odluke o tome obavijestiti državnog odvjetnika i odrediti mu
primjereni rok u kojem može predložiti privremenu mjeru radi osiguranja
oduzimanja imovinske koristi.

Članak 557.g (NN 70/17)

\(1\) Za štetu koja je posljedica privremene mjere radi osiguranja
oduzimanja imovinske koristi ostvarene protupravnom radnjom odgovara
Republika Hrvatska.

\(2\) Iznimno od stavka 1. ovoga članka, ako je prijedlog za određivanje
privremene mjere podnio oštećenik kao tužitelj ili privatni tužitelj, za
štetu koja je posljedica privremene mjere odgovara oštećenik ili
privatni tužitelj.

\(3\) Okrivljenik ili druga osoba na koju je imovinska korist prenesena
može pokrenuti parnični postupak za naknadu štete pred nadležnim sudom u
roku od godinu dana računajući od pravomoćnosti presude kojom je
okrivljenik oslobođen ili je optužba odbijena. U slučaju iz stavka 1.
ovoga članka okrivljenik ili druga osoba na koju je imovinska korist
prenesena može pokrenuti parnični postupak u roku od trideset dana od
dana kad je saznao da je državni odvjetnik odbio njegov zahtjev za mirno
rješenje spora, odnosno od dana kad je istekao rok u kojem je državni
odvjetnik trebao donijeti odluku o tom zahtjevu.

Članak 557.h (NN 70/17)

\(1\) Treća osoba koja tvrdi da glede imovine koja je predmet privremene
mjere ima pravo koje sprječava primjenu odredbi ove Glave Zakona, ima
pravo predložiti da se privremena mjera ukine.

\(2\) O prijedlogu iz stavka 1. ovoga članka rješenjem odlučuje sud koji
je donio rješenje o osiguranju privremenom mjerom. Protiv tog rješenja
dopuštena je žalba koja ne sprječava provedbu osiguranja.

Članak 558. (NN 143/12, 70/17)

\(1\) Kad dolazi u obzir oduzimanje imovinske koristi pribavljene
protupravnom radnjom, osoba na koju je imovinska korist prenesena pozvat
će se radi ispitivanja u prethodnom postupku i na raspravu. U pozivu će
se upozoriti da će se postupak provesti i bez njezine prisutnosti. Uz
poziv će se dostaviti i pouka o pravu na opunomoćenika.

\(2\) Radi ispitivanja u prethodnom postupku i na raspravu pozvat će se
i treća osoba koja tvrdi da glede imovinske koristi ima pravo koje
sprječava primjenu odredbi ove Glave Zakona.

\(3\) Osobu, na koju je prema prijedlogu državnog odvjetnika za
oduzimanje imovinske koristi ta korist prenesena, sud će pozvati na
sjednicu optužnog vijeća, pripremno ročište i raspravu, a ta osoba
ispitat će se na raspravi nakon okrivljenika koji se očitovao da ne
osporava osnovanost optužbe, a inače na početku dokaznog postupka.

\(4\) Osoba na koju je imovinska korist prenesena te treća osoba iz
stavka 2. ovoga članka, ovlaštena je u vezi s utvrđivanjem imovinske
koristi predlagati dokaze i po dopuštenju predsjednika vijeća,
postavljati pitanja okrivljeniku, svjedocima i vještacima.

\(5\) Državni odvjetnik i sud upoznat će osobu na koju je imovinska
korist prenesena te treću osobu iz stavka 2. ovoga članka o njezinim
pravima iz stavka 4. ovoga članka, kao i o pravu na opunomoćenika.

Članak 559.

Sud će visinu iznosa imovinske koristi odmjeriti po slobodnoj ocjeni ako
bi njezino utvrđivanje bilo skopčano s nerazmjernim teškoćama ili sa
znatnim odugovlačenjem postupka.

Članak 560. (NN 70/17)

\(1\) Oduzimanje imovinske koristi sud će izreći u osuđujućoj presudi
odnosno presudi kojom se utvrđuje da je okrivljenik počinio protupravnu
radnju koja je predmet optužbe.

\(2\) U presudi iz stavka 1. ovoga članka sud će navesti koje stvari ili
prava predstavljaju imovinsku korist ostvarenu kaznenim djelom odnosno
protupravnom radnjom te, ovisno o okolnostima, naznačiti njihovu novčanu
protuvrijednost, utvrditi da su te stvari ili prava postale vlasništvo,
odnosno imovina Republike Hrvatske, naložiti okrivljeniku i drugoj osobi
na koju je imovinska korist prenesena, da Republici Hrvatskoj preda
određene stvari odnosno na nju prenese određena prava, ako ona već nisu
prešla na Republiku Hrvatsku, ili da isplati njihovu novčanu
protuvrijednost u roku od 15 dana od dana pravomoćnosti presude, i
odrediti da se u javnim upisnicima koje vode sudovi i druga tijela
izvrši upis prava u korist Republike Hrvatske.

\(3\) Ako drukčije nije propisano zakonom, u presudi kojom se
okrivljenik oslobađa od optužbe za kazneno djelo, ili se optužba odbija,
odbit će se prijedlog za oduzimanje imovinske koristi ostvarene kaznenim
djelom. Sud će tako postupiti i kad okrivljenik nije oslobođen od
optužbe za kazneno djelo, ali je imovinska korist potpuno obuhvaćena
imovinskopravnim zahtjevom, ili nema zakonskih uvjeta za njezino
oduzimanje.

\(4\) Pisana presuda dostavlja se i osobi na koju je imovinska korist
prenesena.

Članak 560.a (NN 70/17, 72/25)

\(1\) Odredbe ovoga Zakona primijenit će se i u postupku oduzimanja
imovinske koristi ostvarene protupravnom radnjom ako je osoba protiv
koje je pokrenut kazneni postupak trajno raspravno nesposobna ili je
nedostupna tijelima kaznenog postupka, kada je vjerojatno da ta
imovinska korist iznosi najmanje 7963,37 eura, ako odredbama članaka
560.a do 560.e ovoga Zakona nije što posebno propisano.

\(2\) Postupak iz stavka 1. ovoga članka pokreće se i vodi samo na
zahtjev državnog odvjetnika.

\(3\) Državni odvjetnik će u slučajevima iz stavka 1. ovoga članka
nalogom pokrenuti poseban postupak u kojem će prikupiti dokaze i
činjenice potrebne radi utvrđenja je li osoba iz stavka 1. ovoga članka
počinila protupravnu radnju koja je predmet optužbe i je li tom radnjom
ostvarena imovinska korist te u kojem iznosu.

\(4\) Nakon donošenja naloga iz stavka 3. ovoga članka osoba iz
stavka 1. ovoga članka mora imati branitelja.

\(5\) Ako je imovinska korist ostvarena protupravnom radnjom prenesena
na drugu osobu, ta osoba u postupku iz stavka 1. ovoga članka ima
položaj stranke i sva prava koja prema ovom Zakonu pripadaju
okrivljeniku.

Članak 560.b (NN 70/17)

\(1\) U slučajevima iz članka 560.a stavka 1. ovoga Zakona, državni
odvjetnik će postaviti zahtjev da sud utvrdi da je osoba iz članka 560.a
stavka 1. ovoga Zakona počinila protupravnu radnju i da je tom radnjom
ostvarila imovinsku korist te da se ta imovinska korist oduzme od te
osobe ili osobe na koju je ona prenesena.

\(2\) U slučaju da je osoba iz članka 560.a stavka 1. ovoga Zakona
trajno raspravno nesposobna, državni odvjetnik će prije postavljanja
zahtjeva iz stavka 1. ovoga članka, uz prisutnost vještaka i branitelja,
pokušati ispitati tu osobu. Ako se osoba iz članka 560.a stavka 1. ovoga
Zakona zbog raspravne nesposobnosti ne može ispitati državni odvjetnik
će postaviti zahtjev iz stavka 1. ovoga članka.

\(3\) Zahtjev iz stavka 1. ovoga članka državni odvjetnik podnosi
predsjedniku vijeća nadležnog suda koji će prethodno ispitati postoje li
uvjeti za odbacivanje odgovarajućom primjenom članka 344. ovoga Zakona i
ako postoje, donijet će rješenje o odbacivanju zahtjeva. Rješenje se
dostavlja državnom odvjetniku, osobi iz članka 560.a stavka 1. ovoga
Zakona i branitelju. Ako ne donese rješenje o odbacivanju zahtjeva,
predsjednik vijeća postupit će na odgovarajući način prema člancima 345.
i 346. ovoga Zakona, a optužno vijeće postupit će na odgovarajući način
prema člancima 348. do 357. te člancima 365. do 367. ovoga Zakona.

Članak 560.c (NN 70/17)

\(1\) O zahtjevu državnog odvjetnika iz članka 560.b stavka 1. ovoga
Zakona odlučuje sud nakon provedene rasprave. O raspravi će se
izvijestiti zakonski zastupnik osobe iz članka 560.a stavka 1. ovoga
Zakona, a ako ga nema, njezin bračni ili izvanbračni drug, odnosno
najbliži srodnik, branitelj te osoba na koju je imovinska korist
prenesena i treća osoba koja tvrdi da glede imovinske koristi ima pravo
koje sprječava primjenu odredbi ove Glave Zakona.

\(2\) Predsjednik vijeća će prije rasprave u prisutnosti vještaka
pokušati ispitati prisutnu osobu iz članka 560.a stavka 1. ovoga Zakona
radi ocjene njezine raspravne sposobnosti (članak 325. stavak 5. ovoga
Zakona). O vremenu i mjestu ispitivanja izvijestit će se državni
odvjetnik, osoba iz članka 560.a stavka 1. ovoga Zakona, branitelj i
zakonski zastupnik, odnosno najbliži srodnik. Ispitivanje će se obaviti
i bez prisutnosti uredno pozvanoga državnog odvjetnika i zastupnika. Ako
sud nakon ispitivanja vještaka utvrdi da je osoba iz članka 560.a
stavka 1. ovoga Zakona trajno raspravno nesposobna, rasprava će se
održati u njezinoj odsutnosti.

\(3\) Smatrat će se da je osoba iz članka 560.a stavka 1. ovoga Zakona
porekla osnovanost zahtjeva iz članka 560.b stavka 1. ovoga Zakona, a na
završetku dokaznog postupka pročitat će se zapisnici o njezinom ranijem
ispitivanju, ako postoje.

\(4\) O raspravnoj sposobnosti osobe iz članka 560.a stavka 1. ovoga
Zakona ispitat će se vještak koji je obavio njezin pregled.

Članak 560.d (NN 70/17)

\(1\) Ako je državni odvjetnik postavio zahtjev iz članka 560.b
stavka 1. ovoga Zakona, a sud nakon provedene rasprave utvrdi da je
osoba iz članka 560.a stavka 1. ovoga Zakona počinila protupravnu radnju
i da je tom radnjom ostvarena imovinska korist, donijet će presudu kojom
se utvrđuje da je osoba iz članka 560.a stavka 1. ovoga Zakona počinila
protupravnu radnju i da je tom protupravnom radnjom ostvarena imovinska
korist.

\(2\) U presudi iz stavka 1. ovoga članka sud će navesti koje stvari ili
prava predstavljaju imovinsku korist ostvarenu protupravnom radnjom te,
ovisno o okolnostima, naznačiti njihovu novčanu protuvrijednost,
utvrditi da su te stvari ili prava postale vlasništvo, odnosno imovina
Republike Hrvatske, naložiti osobi iz članka 560.a stavka 1. ovoga
Zakona odnosno drugoj osobi na koju je imovinska korist prenesena, da
Republici Hrvatskoj preda određene stvari odnosno na nju prenese
određena prava, ako ona već nisu prešla na Republiku Hrvatsku, ili da
isplati njihovu novčanu protuvrijednost u roku od 15 dana od dana
pravomoćnosti presude, i odrediti da se u javnim upisnicima koje vode
sudovi i druga tijela izvrši upis prava u korist Republike Hrvatske.

\(3\) Ako sud ne utvrdi da je osoba iz članka 560.a stavka 1. ovoga
Zakona počinila protupravnu radnju i ostvarila imovinsku korist ili je
imovinska korist potpuno obuhvaćena dosuđenim imovinskopravnim
zahtjevom, odbit će zahtjev iz članka 560.b stavka 1. ovoga Zakona.

Članak 560.e (NN 70/17)

\(1\) Presude iz članka 560.d stavaka 1. i 3. ovoga Zakona dostavit će
se državnom odvjetniku, osobi iz članka 560.a stavka 1. ovoga Zakona i
njezinom branitelju te zakonskom zastupniku, a ako ga nema, bračnom ili
izvanbračnom drugu, životnom partneru ili neformalnom životnom partneru
odnosno najbližem srodniku te osobi na koju je imovinska korist
prenesena.

\(2\) Protiv presude iz članka 560.d stavaka 1. i 3. ovoga Zakona mogu u
roku od petnaest dana od dana primitka podnijeti žalbu sve osobe koje
imaju pravo na žalbu protiv presude (članak 464. ovoga Zakona).

\(3\) Drugostupanjski sud će sjednicu vijeća održati u prisutnosti osobe
iz članka 560.a stavka 1. ovoga Zakona i njezinog branitelja ako smatra
da je to svrhovito. Svoju odluku sa spisima dostavit će prvostupanjskom
sudu najkasnije u roku koji je za polovicu kraći od roka određenog u
članku 488. stavku 2. ovoga Zakona.

Članak 560.f (NN 70/17)

Odredbe članaka 560.a do 560.e ovoga Zakona primijenit će se na
odgovarajući način i u slučaju smrti osobe protiv koje je pokrenut
kazneni postupak.

Članak 561.

Odredbe članka 465. stavka 2. i 3. i članka 479. ovog Zakona
primjenjivat će se glede žalbe protiv odluke o oduzimanju imovinske
koristi.

Članak 562. (NN 76/09, 70/17)

Osoba iz članka 558. stavak 4. ovog Zakona može podnijeti zahtjev za
obnovu kaznenog postupka glede odluke o oduzimanju imovinske koristi.

Članak 563. (NN 143/12, 70/17)

\(1\) Ako u odredbama ove Glave nije što drugo propisano glede postupka
za oduzimanje imovinske koristi ili oduzimanja predmeta, primjenjivat će
se ostale odredbe ovoga Zakona, Ovršnog zakona i posebnih zakona.

\(2\) Ministarstvo nadležno za državnu imovinu vodi evidenciju o
privremeno i trajno oduzetim predmetima i imovinskoj koristi ostvarenoj
kaznenim djelom koji su pravomoćnom sudskom odlukom privremeno odnosno
trajno oduzeti od okrivljenika ili s njim povezanih osoba te koji su
takvom odlukom predani na čuvanje i upravljanje ministarstvu nadležnom
za državnu imovinu.

\(3\) Ministar nadležan za državnu imovinu donosi pravilnik kojim se
uređuje vođenje evidencije iz stavka 2. ovoga članka.

#### Glava XXIX. POSTUPAK ZA OPOZIV UVJETNE OSUDE

Članak 564. (NN 143/12, 70/17)

\(1\) Kad je u uvjetnoj, odnosno djelomičnoj uvjetnoj osudi određeno da
će se kazna izvršiti ako osuđenik ne vrati imovinsku korist, ne naknadi
štetu ili ne udovolji drugim obvezama, a osuđenik u određenom roku nije
udovoljio tim obvezama, prvostupanjski sud provest će postupak za opoziv
uvjetne osude, odnosno djelomične uvjetne na prijedlog ovlaštenog
tužitelja ili žrtve odnosno oštećenika.

\(2\) Sudac koji za to bude određen ispitat će osuđenika, ako je
dostupan, i provesti potrebne izvide radi utvrđivanja činjenica i
prikupljanja dokaza važnih za odluku.

\(3\) Nakon toga će predsjednik vijeća zakazati sjednicu vijeća o kojoj
će izvijestiti tužitelja, osuđenika i žrtvu odnosno oštećenika.
Nedolazak stranaka i žrtve odnosno oštećenika, ako su uredno
obaviješteni, ne sprečava održavanje sjednice vijeća.

\(4\) Ako sud utvrdi da osuđenik nije udovoljio obvezi koja mu je bila
određena presudom, donijet će presudu kojom će opozvati uvjetnu osudu,
odnosno djelomičnu uvjetnu osudu i odrediti izvršenje izrečene kazne kod
uvjetne osude, odnosno uvjetovanog dijela kazne kod djelomične uvjetne
osude, ili odrediti novi rok za udovoljenje obvezi, ili tu obvezu
zamijeniti drugom ili osuđenika osloboditi obveze. Ako sud ustanovi da
nema osnove za donošenje koje od tih odluka, rješenjem će obustaviti
postupak za opoziv uvjetne odnosno djelomične uvjetne osude.

\(5\) Ako se naknadno utvrdi da je osuđenik u vrijeme provjeravanja
počinio kazneno djelo za koje je osuđen na kaznu zbog koje je, prema
odredbama Kaznenog zakona, trebalo ili bilo moguće opozvati uvjetnu,
odnosno djelomičnu uvjetnu osudu, a sud koji ga je osudio na kaznu je
propustio o tome odlučiti, prvostupanjski sud koji je izrekao uvjetnu,
odnosno djelomičnu uvjetnu osudu donijet će presudu kojom će opozvati
uvjetnu, odnosno djelomičnu uvjetnu osudu i odrediti izvršenje izrečene
kazne kod uvjetne osude, odnosno uvjetovanog dijela kazne kod djelomične
uvjetne osude. Ako sud ustanovi da nema osnove za opoziv uvjetne,
odnosno djelomične uvjetne osude, rješenjem će obustaviti taj postupak.

\(6\) Odluke iz stavka 5. ovog članka donosi sud nakon sjednice vijeća
održane u skladu s odredbom stavka 3. ovog članka.

\(7\) Nakon pravomoćnosti presude iz stavka 5. ovog članka postupit će
prema članku 498. ovog Zakona.

#### Glava XXX. POSTUPAK ZA IZDAVANJE TJERALICE I OBJAVE

Članak 565.

Ako se ne zna prebivalište ili boravište okrivljenika ili svjedoka kad
je to po odredbama ovog Zakona potrebno, tijelo koje vodi postupak će
zatražiti od policije da okrivljenika ili svjedoka potraže i da to
tijelo obavijeste o njegovoj adresi.

Članak 566. (NN 76/09, 143/12)

\(1\) Izdavanje tjeralice može se naložiti kad se okrivljenik protiv
kojega je pokrenut postupak zbog kaznenog djela za koje se progoni po
službenoj dužnosti, nalazi u bijegu a postoji rješenje o određivanju
pritvora ili istražnog zatvora.

\(2\) Izdavanje tjeralice nalaže tijelo koje vodi postupak.

\(3\) Izdavanje tjeralice naložit će se i u slučaju bijega okrivljenika
iz ustanove u kojoj izdržava kaznu bez obzira na visinu kazne, odnosno
pritvora, istražnog zatvora ili bijega iz ustanove u kojoj izdržava
zavodsku mjeru.

\(4\) Nalog tijela koje vodi postupak ili upravitelja ustanove dostavlja
se policiji radi izvršenja.

Članak 567.

\(1\) Ako su potrebni podaci o pojedinim predmetima koji su u svezi s
kaznenim djelom ili te predmete treba pronaći, a osobito ako je to
potrebno radi ustanovljenja istovjetnosti pronađenoga nepoznatog tijela,
naložit će se izdavanje objave kojom će se zatražiti da se ti podaci
dostave tijelu koje vodi postupak.

\(2\) Policija može objavljivati i fotografije tijela i nestalih osoba
ako postoji osnova sumnje da je do smrti, odnosno nestanka tih osoba
došlo zbog kaznenog djela.

Članak 568.

Tijelo koje je naredilo izdavanje tjeralice ili objave dužno ju je odmah
povući kad se pronađe tražena osoba ili predmet ili kad nastupi zastara
kaznenog progona ili izvršenja kazne ili drugi razlozi zbog kojih
tjeralica ili objava nije više potrebna.

Članak 569. (NN 143/12)

\(1\) Tjeralicu i objavu raspisuje policija nadležna prema mjestu onog
državnog tijela pred kojim se vodi postupak, odnosno ustanove iz koje je
pobjegla osoba na izdržavanju kazne, odnosno pritvora, istražnog zatvora
ili zavodske mjere.

\(2\) Radi obavještavanja javnosti o tjeralici ili objavi mogu se
koristiti i sredstva javnog priopćavanja.

\(3\) Policija može raspisati i međunarodnu tjeralicu.

#### Glava XXXI. PRIJELAZNE I ZAVRŠNE ODREDBE

##### 1. Revizija te izvanredni pravni lijek protiv odluke sudova bivše SFRJ 

Članak 570. (NN 76/09)

\(1\) Osobe koje su sudovi bivše Jugoslavije osudili za vrijeme
komunističke vladavine za politička kaznena djela, politički motivirana
kaznena djela ili druga kaznena djela ako je do osuđujuće odluke došlo
zlouporabom političke moći mogu revizijom zatražiti poništenje osuđujuće
odluke ili njoj drugoga odgovarajućega pravnog akta.

\(2\) Pod zlouporabom političke moći smatrat će se slučajevi u kojima je
došlo do osude koja u svojoj izreci ili u postupku koji joj je prethodio
krši međunarodnopravno priznata načela pravne države i demokratskog
društva ili proturječi javnom poretku Republike Hrvatske.

\(3\) Ako je osoba iz stavka 1. ovoga članka umrla, reviziju mogu
izjaviti njezini nasljednici po zakonskom redu. Ako su nasljednici
nepoznati, reviziju mogu izjaviti udruge za zaštitu ljudskih prava sa
sjedištem u Republici Hrvatskoj.

\(4\) Ako reviziju izjavljuje udruga sa sjedištem u Republici Hrvatskoj
ona mora sadržavati i izvadak iz registra udruge iz kojeg je vidljivo da
je područje njezine djelatnosti zaštita ljudskih prava.

Članak 570.a (NN 76/09)

\(1\) Revizija sadrži: osobne osuđenikove podatke, podatke o presudi
koja se pobija, podatke o činjenicama i dokazima na kojima se temelji,
obrazloženje i potpis podnositelja, te, ako je podnositelj nasljednik,
dokaz da je osuđenik umro i da je on njegov zakonski nasljednik.

\(2\) Revizija se izjavljuje županijskom sudu na čijem je području imao
sjedište sud koji je donio prvostupanjsku odluku.

\(3\) Ako je revizija izjavljena nenadležnom sudu ili ako je
prvostupanjski sud imao sjedište izvan Republike Hrvatske, primijenit će
se odredbe članka 24. ovoga Zakona.

Članak 570.b (NN 76/09)

\(1\) O reviziji odlučuje vijeće županijskog suda od tri suca na
sjednici.

\(2\) Nepotpunu ili nedopuštenu reviziju odbacit će rješenjem
predsjednik vijeća. Protiv toga rješenja može se izjaviti žalba u roku
od petnaest dana.

\(3\) Na sjednicu vijeća pozivaju se podnositelj revizije, njegov
opunomoćenik i državni odvjetnik. Sjednica se može održati premda uredno
pozvane osobe ne dođu na sjednicu.

Članak 570.c (NN 76/09)

\(1\) Vijeće može zatražiti da nadležna državna tijela prikupe i dostave
podatke važne za odluku povodom revizije.

\(2\) Podnositelj revizije, njegov opunomoćenik i državni odvjetnik mogu
na sjednici davati izjave radi razjašnjenja pojedinih pitanja u svezi s
revizijom.

Članak 570.d (NN 76/09)

\(1\) O reviziji vijeće odlučuje presudom ili rješenjem.

\(2\) Nepotpunu ili nedopuštenu reviziju odbacit će vijeće rješenjem ako
to nije učinio predsjednik vijeća.

\(3\) Presudom će vijeće odbiti reviziju kao neosnovanu ako utvrdi da je
podnesena protiv odluke kojom je podnositelj osuđen za ratni zločin ili
drugo kazneno djelo za koje je Republika Hrvatska dužna progoniti po
pravilima međunarodnog prava, kazneno djelo čijim je počinjenjem došlo
do gubitka života neke osobe, teške tjelesne ozljede ili ako je osuđenik
za sebe ili drugoga stekao protupravnu imovinsku korist ili ako se radi
o djelu suprotnom javnom poretku Republike Hrvatske. Sud će odbiti
reviziju i ako utvrdi da ne postoje razlozi zbog kojih je ona
izjavljena.

\(4\) Ako utvrdi da je revizija osnovana, vijeće će presudom poništiti u
cijelosti ili djelomice pobijanu odluku u izreci o kaznenoj
odgovornosti.

Članak 570.e (NN 76/09)

\(1\) Protiv odluke vijeća županijskog suda podnositelj revizije i
državni odvjetnik mogu podnijeti žalbu u roku od petnaest dana.

\(2\) O žalbi odlučuje Vrhovni sud u vijeću od pet sudaca.

\(3\) Vrhovni sud svojom odlukom može potvrditi, preinačiti ili ukinuti
odluku županijskog suda o reviziji.

\(4\) Ako u članku 570. do 570.d. ovoga Zakona nije drukčije određeno,
na postupak o reviziji i na postupak o žalbi protiv odluke županijskog
suda o reviziji primijenit će se odredbe ovoga Zakona koje se odnose na
odlučivanje vijeća u sjednici povodom žalbe na presudu.

\(5\) O troškovima revizijskog postupka sud će odlučiti sukladno odredbi
članka 151. ovoga Zakona

Članak 571.

O zahtjevu za zaštitu zakonitosti protiv odluke vijeća Vrhovnog suda za
koji je do 6. listopada 1991. godine bio nadležan Savezni sud bivše
Jugoslavije, odlučuje Vrhovni sud u vijeću od pet sudaca.

##### 2. Ostale prijelazne i završne odredbe

Članak 572.

U skladu s odredbama ovog Zakona, nadležni ministri donijet će u roku od
šest mjeseci od njegovog stupanja na snagu, potanje propise o:

1\) uvjetima podnošenja elektroničke isprave (članak 79. stavak 5.),

2\) tehničkim uvjetima, načinu snimanja i zaštiti snimke od brisanja ili
oštećenja (članak 87. stavak 8. i članak 533. stavak 6.),

3\) izvršenju mjera opreza (članak 100. stavak 5.),

4\) o prijamu i postupanju s uhićenikom i pritvorenikom u pritvorskoj
policijskoj jedinici (članak 109. stavak 5. i članak 113. stavak 3.),

5\) o evidenciji i izvršavanju istražnog zatvora u domu (članak 121.
stavak 3.),

6\) o zatvorima u kojima se izvršava istražni zatvor te o uvjetima koje
moraju ispunjavati djelatnici koji izvršavaju istražni zatvor (članak
135. stavak 5.),

7\) središnjoj evidenciji zatvorenika (članak 136. stavak 5.),

8\) kućnom redu u zatvorima u kojima se izvršava istražni zatvor (članak
143.),

9\) očevidniku zatvorenika u istražnom zatvoru (članak 144. stavak 4.),

10\) troškovima kaznenog postupka (članak 152.),

11\) dostavi (članak 169. stavak 4.),

12\) kaznenoj evidenciji i evidenciji odgojnih mjera (članak 185. stavak
2.i 3.),

13\) automatskim zbirkama osobnih podataka (članak 186. stavak 4.),

14\) nabavi i održavanju tehničkih uređeja za audio-video konferencije
(članak 194. stavak 3.),

15\) upisnicima iz članka 205. stavka 5. i članka 206. stavka 10. ovog
Zakona,

16\) ustrojavanju i načinu vođenja zbirki s automatskom obradom podataka
(članak 211. stavak 3. i 4.),

17\) čuvanju materijalnih dokaza (članak 269. stavak 3.),

18\) načinu uzimanja, nadzoru i čuvanju uzoraka biološkog materijala
(članak 327. stavak 7.),

19\) načinu izvršenja posebnih dokaznih radnji iz članka 337. stavka 7.
ovog Zakona,

20\) evidenciji potvrđenih optužnica (članak 354. stavak 4.).

\(2\) U roku iz stavka 1. ovog članka Hrvatska odvjetnička komora će
propisati oblik i sadržaj poziva iz članka 67. stavka 3. ovog Zakona.

Članak 573. (NN 76/09)

Stupanjem na snagu ovoga Zakona prestaje važiti Zakon o kaznenom
postupku (»Narodne novine«, br. 110/97., 27/98., 58/99., 112/99.,
58/02., 143/02. i 115/06.) osim:

-- odredaba članaka 1. do 206., od 208. do 400. i od 414. do 505. toga
Zakona, koje prestaju važiti 31. kolovoza 2011.,

-- odredaba članaka 1. do 206., od 208. do 400. i od 414. do 505. toga
Zakona koje u predmetima pokrenutima za kaznena djela iz članka 21.
Zakona o Uredu za suzbijanje korupcije i organiziranog kriminaliteta
(»Narodne novine«, br. 88/01., 12/02., 33/05., 48/05. i 76/07.) prestaju
važiti 30. lipnja 2009.,

-- odredaba članaka 16. do 22. te Glava XXIX. i XXX. toga Zakona, koje
će se primjenjivati do donošenja posebnog zakona.

Članak 574.

\(1\) Kazneni postupak pokrenut prije stupanja na snagu ovog Zakona
dovršit će se po odredbama Zakona o kaznenom postupku (»Narodne novine«,
br. 110/97., 27/98., 58/99., 112/99., 58/02., 143/02. i 115/06.).

\(2\) Ako je do stupanja na snagu ovog Zakona donesena kakva odluka
protiv koje je po odredbama zakona po kojem je postupak vođen dopušten
pravni lijek ili još teče rok za podnošenje pravnog lijeka, ili je
pravni lijek podnesen, ali o njemu još nije odlučeno, u tom postupku
primijenit će se odredbe zakona po kojem je donesena odluka, osim ako
ovim Zakonom nije drukčije propisano.

\(3\) Odredbe članka 497. -- 508. ovog Zakona na odgovarajući način će
se primjenjivati i u postupcima povodom zahtjeva za obnovu kaznenog
postupka podnesenima po odredbama Zakona o kaznenom postupku (»Narodne
novine«, br. 110/97., 27/98., 58/99., 112/99., 58/02., 143/02. i
115/06.).

Članak 575.

Ovaj Zakon objavit će se u »Narodnim novinama«, a stupa na snagu 1.
siječnja 2009. osim:

-- članaka 1. -- 230., 232. -- 496. i 509. -- 569. koji stupaju na
snagu 1. srpnja 2009. u predmetima za kaznena djela iz članka 21. Zakona
o Uredu za suzbijanje korupcije i organiziranog kriminaliteta (»Narodne
novine«, br. 82/01., 12/02., 33/05., 48/05. -- ispravak).

-- članaka 1. -- 230., 232. -- 496. i 509. -- 569. koji stupaju na
snagu 1. rujna 2011.

##### Prijelazne i završne odredbe iz NN 80/11 od 13.07.2011.

Članak 48.

Odredbe članka 49., članka 55. stavka 6., članka 65. stavka 3., članka
70. stavka 1., članka 98. stavka 3., članka 285. stavka 1. točke 1.,
članka 389. stavka 2., članka 464. stavka 2., članka 552. stavka 1. i
članka 555. stavka 1. Zakona o kaznenom postupku (»Narodne novine«, br.
152/08. i 76/09.) se primjenjuju na članove svih zajednica iz članka 18.
ovog Zakona kojim se mijenja članak 202. stavak 33.

Članak 49.

Ovlašćuje se Odbor za zakonodavstvo Hrvatskoga sabora izraditi
pročišćeni tekst Zakona o kaznenom postupku.

Članak 50.

1\. rujna 2011. prestaju važiti odredbe članka 16. -- 22. Zakona o
kaznenom postupku (»Narodne novine« br. 110/97., 27/98., 58/99.,
112/99., 58/02., 143/02. i 115/06.).

Članak 51. (NN 152/14)

Ovaj Zakon stupa na snagu osmoga dana od dana objave u »Narodnim
novinama«, osim:

-- članka 1. ovog Zakona koji stupa na snagu s danom pristupanja
Republike Hrvatske u Europsku uniju,

-- članka 2. i članka 19.a -- 19.d i članka 19.f iz članka 3. ovog
Zakona, koji stupaju na snagu 1. rujna 2011.,

-- članka 19.e iz članka 3. ovog Zakona koji stupa na snagu 1. siječnja
2020.

##### Prijelazne i završne odredbe iz NN 143/12 od 20.12.2012.

Članak 118.

Ovaj Zakon objavit će se u »Narodnim novinama«, a stupa na snagu 1.
siječnja 2013.

##### Prijelazne i završne odredbe iz NN 145/13 od 06.12.2013.

Članak 257.

\(1\) Sve radnje i mjere koje su provedene ili se provode sukladno
Zakonu o kaznenom postupku (»Narodne novine«, br. 152/08., 76/09.,
80/11., 121/11., 91/12., 143/12. i 56/13.) do stupanja na snagu ovog
Zakona su valjane u skladu s točkom IV. izreke Odluke Ustavnog suda
Republike Hrvatske, broj: U-I-448/2009, U-I-602/2009, U-I-1710/2009,
U-I-18153/2009, U-I-5813/2010 i U-I-2871/2011, od 19. srpnja 2012.
(»Narodne novine«, br. 91/12.).

\(2\) Ako je na dan stupanja na snagu ovoga Zakona bio u tijeku kakav
rok, taj rok će se računati prema odredbama ovog Zakona, osim ako je
dosadašnji rok bio dulji ili je prijelaznim i završnim odredbama ovog
Zakona drukčije propisano.

\(3\) Ako nakon stupanja na snagu ovog Zakona povodom žalbe ili
izvanrednog pravnog lijeka postupak treba ponoviti, novi postupak
provest će se po odredbama ovog Zakona.

\(4\) Ako je do stupanja na snagu ovog Zakona donesena kakva odluka
protiv koje je po odredbama zakona po kojem je postupak vođen dopušten
pravni lijek ili još teče rok za podnošenje pravnog lijeka, ili je
pravni lijek podnesen, ali o njemu još nije odlučeno, u tom postupku
primijenit će se odredbe zakona po kojem je donesena odluka, osim ako
ovim Zakonom nije drukčije propisano.

\(5\) Provođenje dokaznih radnji te istrage i kazneni postupak koji su
započeli prije stupanja na snagu ovog Zakona nastavit će se po odredbama
ovog Zakona, osim ako je prijelaznim i završnim odredbama ovog Zakona
drukčije propisano.

\(6\) U kaznenom postupku za kaznena djela iz članka 19.c točke 1.
podtočke d) Zakona o kaznenom postupku (»Narodne novine«, br. 152/08.,
76/09., 80/11., 121/11., 91/12., 143/12. i 56/13.), postupak će se
dovršiti pred sudom koji je bio nadležan u trenutku podizanja optužbe.

Članak 258.

\(1\) Protiv pravomoćne presude koja je donesena na temelju odredbi
Zakona o kaznenom postupku (»Narodne novine«, br. 152/08., 76/09.,
80/11., 121/11., 91/12., 143/12. i 56/13.), a koja se isključivo ili u
odlučujućem dijelu temelji na odredbama tog Zakona koje je Ustavni sud
Republike Hrvatske ukinuo svojom Odlukom, broj: U-I-448/2009,
U-I-602/2009, U-I-1710/2009, U-I-18153/2009, U-I-5813/2010 i
U-I-2871/2011, od 19. srpnja 2012. (»Narodne novine«, br. 91/12.) može
se, u roku od godine dana od stupanja na snagu ovog Zakona, odnosno od
primitka pravomoćne presude, podnijeti zahtjev za obnovu postupka
sukladno odredbi članka 497. Zakona o kaznenom postupku.

\(2\) Ako su nastupile posljedice pravomoćne presude iz stavka 1. ovog
članka, stranka može u roku od šest mjeseci od stupanja na snagu ovog
Zakona podnijeti zahtjev nadležnom kaznenom sudu da se te posljedice
otklone naknadom štete.

Članak 259.

Nadležni ministri su dužni donijeti pravilnike iz članaka 78., 105.,
152. i 154. ovog Zakona u roku od šest mjeseci od dana stupanja na snagu
ovog Zakona.

Članak 260.

Mjere i radnje iz članka 75., članka 76., članka 218.a, članka 245.,
članka 263., članka 286., članka 326., članka 334. i članka 339. ovog
Zakona, mogu se odrediti i za kaznena djela propisana Osnovnim krivičnim
zakonom Republike Hrvatske (»Narodne novine«, br. 31/93., 39/93.,
108/95., 16/96. i 28/96.), Krivičnim zakonom Republike Hrvatske
(»Narodne novine«, br. 32/93., 38/93., 16/96. i 28/96.), Zakonom o
kaznenim djelima podrivačke i terorističke djelatnosti protiv državnog
suvereniteta i teritorijalne cjelovitosti Republike Hrvatske (»Narodne
novine«, br. 74/92.) te Kaznenim zakonom (»Narodne novine«, br. 110/97.,
27/98. -- ispravak, 50/00., 129/00., 51/01., 111/03., 190/03., 105/04.,
84/05., 71/06., 110/07., 152/08. i 57/11.), ako se činjenično stanje
može podvesti pod biće odgovarajućeg kaznenog djela iz Kaznenog zakona
koje je navedeno u tim člancima.

Članak 261.

Ovaj Zakon objavit će se u »Narodnim novinama«, a stupa na snagu 15.
prosinca 2013., osim odredbi iz članka 151., 250., 251, 253., 254., 255.
i 256. ovog Zakona u dijelu koji se odnosi na psihijatrijsko liječenje
na slobodi, a koje stupaju na snagu danom stupanja na snagu posebnog
zakona kojim će se urediti zaštita osoba s duševnim smetnjama.

##### Prijelazne i završne odredbe iz NN 70/17 od 19.07.2017.

Članak 133.

\(1\) Ministar nadležan za poslove pravosuđa će uz prethodnu suglasnost
ministra nadležnog za unutarnje poslove u roku od tri mjeseca od dana
stupanja na snagu ovoga Zakona donijeti pravilnik iz članka 6. ovoga
Zakona.

\(2\) Ministar nadležan za državnu imovinu u roku od tri mjeseca od dana
stupanja na snagu ovoga Zakona donijet će pravilnik iz članka 131.
stavka 3. ovoga Zakona.

Članak 134.

Ako je na dan stupanja na snagu ovoga Zakona bio u tijeku kakav rok, taj
rok će se računati po odredbama ovoga Zakona, osim ako je dosadašnji rok
bio dulji.

Članak 135.

Sud će u roku od dva mjeseca od dana stupanja na snagu ovoga Zakona
ukinuti jamstvo koje je zamijenilo istražni zatvor iz osnova navedenih u
članku 123. stavku 1. točkama. 2., 3. i 4. Zakona o kaznenom postupku
(»Narodne novine«, br. 152/08., 76/09., 80/11., 121/11. -- pročišćeni
tekst, 91/12. -- Odluka Ustavnog suda Republike Hrvatske, 143/12.,
56/13., 145/13. i 152/14.) te, po potrebi, odrediti blažu ili težu mjeru
osiguranja prisutnosti okrivljenika.

Članak 136.

Stupanjem na snagu ovoga Zakona prestaje važiti Pravilnik o evidenciji
pravomoćnih rješenja o provođenju istrage (»Narodne novine«, br.
10/14.).

Članak 137.

Ovaj Zakon stupa na snagu osmoga dana od dana objave u »Narodnim
novinama«, osim članaka 25., 31., 36., 37., 66. i 67. ovoga Zakona koji
stupaju na snagu 1. prosinca 2017.

##### Prijelazne i završne odredbe iz NN 126/19 od 24.12.2019.

Članak 51.

Odluku o pravnim lijekovima izjavljenim protiv odluka iz nadležnosti
županijskih sudova donesenih do 31. prosinca 2019. donosi Vrhovni sud
Republike Hrvatske. Ako Vrhovni sud Republike Hrvatske ukine odluku i
uputi predmet prvostupanjskom sudu na ponovno suđenje i odluku te nakon
ponovljenog postupka bude izjavljen pravni lijek, o njemu će odlučivati
Visoki kazneni sud.

Članak 52.

Kazneni postupak za kaznena djela iz članka 19.a stavka 1. točke 1.
Zakona o kaznenom postupku (»Narodne novine«, br. 152/08., 76/09.,
80/11., 121/11., 91/12., 143/12., 56/13., 145/13., 152/14. i 70/17.) u
odnosu na koja je ovim Zakonom izmijenjena nadležnost suda dovršit će
sud koji je bio nadležan po Zakonu o kaznenom postupku (»Narodne
novine«, br. 152/08., 76/09., 80/11., 121/11., 91/12., 143/12., 56/13.,
145/13., 152/14. i 70/17.).

Članak 53.

Ministar nadležan za poslove pravosuđa donijet će pravilnik iz članka
22. ovoga Zakona u roku od 30 dana od dana njegova stupanja na snagu.

Članak 54.

Ovaj Zakon objavit će se u »Narodnim novinama«, a stupa na snagu 1.
siječnja 2020. godine, osim članaka 21. i 22. ovoga Zakona koji stupaju
na snagu 1. siječnja 2021.

##### Prijelazne i završne odredbe iz NN 80/22 od 11.07.2022.

Članak 46.

U kaznenim postupcima u kojima je prvostupanjska presuda već bila
jedanput ili više puta ukinuta prije stupanja na snagu ovoga Zakona, na
ta ranija ukidanja ne primjenjuje se članak 41. ovoga Zakona.

Članak 47.

Ministar nadležan za pravosuđe donijet će u roku od 30 dana od dana
stupanja na snagu ovoga Zakona pravilnik iz članka 8. ovoga Zakona.

Članak 48.

Stupanjem na snagu članaka 32. i 33. ovoga Zakona prestaju važiti članci
409. i 411. Zakona o kaznenom postupku (»Narodne novine«, br. 152/08.,
76/09., 80/11., 121/11. ‒ pročišćeni tekst, 91/12. ‒ Odluka Ustavnog
suda Republike Hrvatske, 143/12., 56/13., 145/13., 152/14., 70/17. i
126/19.).

Članak 49. (NN 36/24, 72/25)

Ovaj Zakon stupa na snagu osmoga dana od dana objave u »Narodnim
novinama«, osim članaka 32. i 33. ovoga Zakona koji stupaju na snagu 1.
srpnja 2027.

#### Prijelazne i završne odredbe iz NN 36/24 od 25.03.2024.

Članak 30.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 72/25 od 23.04.2025.

Članak 20.

U Zakonu o izmjenama i dopunama Zakona o kaznenom postupku (»Narodne
novine« br. 36/24.) u članku 29. riječi: »1. svibnja 2025.« zamjenjuju
se riječima: »1. srpnja 2027.«.

Članak 21.

Ovaj Zakon objavit će se u »Narodnim novinama«, a stupa na snagu 30.
travnja 2025.
