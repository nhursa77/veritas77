## 

## 

## 

## ZAKON O JAVNOM OKUPLJANJU

**I. TEMELJNE ODREDBE**

Članak 1.

Svatko ima pravo na javno okupljanje pod uvjetima utvrđenim ovim
Zakonom.

Članak 2.

Javna su okupljanja u smislu ovoga Zakona mirna okupljanja i javni
prosvjedi, javne priredbe i drugi oblici okupljanja.

Članak 3.

Jedino se na temelju ovoga Zakona mogu propisati ograničenja prava na
javno okupljanje koja su nužna u demokratskom društvu radi zaštite
sloboda i prava drugih ljudi, pravnog poretka, javnog morala i zdravlja.

Sloboda govora i javnog nastupa na javnom okupljanju ograničena je
zabranom svakog pozivanja i poticanja na rat ili uporabu nasilja, na
nacionalnu, rasnu ili vjersku mržnju ili bilo koji oblik nesnošljivosti.

Pravo na javno okupljanje pripadnika Ministarstva obrane i oružanih
snaga Republike Hrvatske uređuje se posebnim propisima iz područja
obrane.

Članak 4.

Mirnim okupljanjem i javnim prosvjedom podrazumijeva se svako
organizirano okupljanje više od 20 ljudi, koje se održava radi javnog
izražavanja i promicanja političkih, socijalnih i nacionalnih uvjerenja
i ciljeva.

Javnim priredbama podrazumijevaju se okupljanja organizirana radi
ostvarivanja prihoda u okviru registrirane djelatnosti, a koja, s
obzirom na predmnijevani broj sudionika ili narav priredbe, zahtijevaju
poduzimanje posebnih sigurnosnih mjera.

Drugi oblici okupljanja podrazumijevaju okupljanja kojima je svrha
ostvarivanje gospodarskih, vjerskih, kulturnih, humanitarnih, športskih,
zabavnih i inih interesa.

**II. MIRNA OKUPLJANJA I JAVNI PROSVJEDI**

Članak 5.

Redarstvene vlasti dužne su štititi slobodu govora i javnog nastupa na
mirnom okupljanju i javnom prosvjedu.

Redarstvene vlasti dužne su spriječiti ometanje ili onemogućavanje
mirnog okupljanja i javnog prosvjeda koji se održava na temelju ovoga
Zakona i pri tome su ovlaštene rabiti tehnička i ina sredstva zaštite.

Redarstvene vlasti mogu primjenjivati mjere prisile jedino kada je to
nužno te na način razmjeran naravi pogibelji.

Članak 6.

Organizator mirnog okupljanja i javnog prosvjeda jest pojedinac ili
pravna osoba koja u skladu s odredbama ovoga Zakona priprema, ustrojava
i nadzire održavanje mirnog okupljanja i javnog prosvjeda.

Kada mirno okupljanje i javni prosvjed priprema skupina građana ili
pravnih osoba, dužne su odrediti svoga zastupnika.

Članak 7.

Organizator, odnosno njegov zastupnik dužan je prijaviti održavanje
mirnog okupljanja i javnog prosvjeda kada je to ovim Zakonom predviđeno.

Prijava mirnog okupljanja i javnog prosvjeda podnosi se policijskoj
upravi na čijem se području mirno okupljanje i javni prosvjed namjerava
održati.

Prijava se podnosi 5 dana prije početka održavanja mirnog okupljanja i
javnog prosvjeda.

Iznimno od stavka 3. ovoga članka, iz osobito opravdanih razloga prijavu
je dopušteno podnijeti najkasnije 48 sati prije početka održavanja
mirnog okupljanja i javnog prosvjeda.

Članak 8.

Prijava mirnog okupljanja i javnog prosvjeda sadrži:

\- svrhu, mjesto, dan i vrijeme održavanja mirnog okupljanja i javnog
prosvjeda,

\- podatke o organizatoru ili njegovom zastupniku,

\- osobne podatke voditelja mirnog okupljanja i javnog prosvjeda,

\- broj redara,

\- predmnijevani broj sudionika.

Članak 9.

Ne prijavljuju se okupljanja, sastanci, tribine, okrugli stolovi ili
okupljanja registriranih političkih stranaka te sindikalnih i drugih
udruga koja se održavaju u zatvorenim prostorijama prikladnim za te
svrhe.

Ne prijavljuju se mirna okupljanja i javni prosvjedi koji se održavaju
na mjestu iz članka 12. stavka 1. i članka 13. ovoga Zakona.

Ne prijavljuju se pojedinačni prosvjedi.

O svakom okupljanju iz stavka 1. i 2. ovoga članka čije održavanje
zahtijeva poduzimanje posebnih sigurnosnih mjera na javnim prometnim
površinama, organizator, odnosno njegov zastupnik dužan je obavijestiti
policijsku upravu.

Članak 10.

Mirno okupljanje i javni prosvjed može se održavati na svakom za to
prikladnom prostoru.

Članak 11.

Iznimno od odredbe članka 10. ovoga Zakona, mirno okupljanje i javni
prosvjed ne smije se održavati:

\- u blizini bolnica, na način da ometa pristup vozilima hitne pomoći i
remeti mir bolesnicima,

\- u blizini dječjih vrtića i osnovnih škola dok se u njima nalaze
djeca,

\- u nacionalnim parkovima i zaštićenim parkovima prirode osim onog koji
ima za cilj promicanje zaštite prirode i čovjekova okoliša,

\- na auto-cestama i magistralnim cestama na način kojim se ugrožava
sigurnost cestovnog prometa,

\- na drugim mjestima, ako bi se s obzirom na vrijeme, broj sudionika
ili narav okupljanja moglo ozbiljnije poremetiti kretanje i rad većeg
broja građana,

-- najmanje 10 metara od objekata u kojima su smješteni Hrvatski sabor i
Vlada Republike Hrvatske i najmanje 20 metara od objekta u kojem je
smješten Ustavni sud Republike Hrvatske.

Na prostoru iz stavka 1. podstavka 6. ovoga članka broj sudionika mirnog
okupljanja i javnog prosvjeda ograničen je na 1500 osoba.

Na prostoru iz stavka 1. podstavka 6. ovoga članka, mirno okupljanje i
javni prosvjed može se održavati u vremenu od 08.00 do 22.00 sata.

Dolazak sudionika mirnog okupljanja i javnog prosvjeda na prostor iz
stavka 1. podstavka 6. ovoga članka dozvoljen je od Šetališta Josipa
Jurja Strossmayera i Stuba Ivana Zakmardija, ulicom Dverce i
Ćirilometodskom ulicom.

Iznimno od odredbe stavka 4. ovoga članka, sudionicima koji su osobe s
invaliditetom i osobe s teškoćama u kretanju dolazak je dozvoljen i iz
Kamenite ulice.

Članak 12.

Predstavničko tijelo grada s više od 100.000 stanovnika može odrediti
jedno mjesto na kojem se održavaju mirna okupljanja i javni prosvjedi
bez prijave.

Gradsko i općinsko vijeće i Skupština Grada Zagreba mogu zabraniti
točenje alkoholnih pića te pobliže urediti pružanje ugostiteljskih
usluga na mjestima i u vrijeme javnih okupljanja.

Članak 13.

U glavnom gradu Republike Hrvatske Zagrebu svatko može bez prijave
održavati mirno okupljanje i javni prosvjed na Trgu Francuske Republike.

Članak 14.

Ministar unutarnjih poslova može rješenjem zabraniti održavanje mirnog
okupljanja i javnog prosvjeda ukoliko:

1\. nije pravodobno i uredno prijavljeno,

2\. je prijavljeno na prostorima na kojima se na temelju ovoga Zakona ne
smije održavati,

3\. je prijavljeno na prostoru iz članka 11. stavka 1. podstavka 6.
ovoga Zakona suprotno odredbama članka 11. stavka 2. i 3. ovoga Zakona,

4\. su ciljevi usmjereni na pozivanje i poticanje na rat ili uporabu
nasilja, na nacionalnu, rasnu ili vjersku mržnju ili bilo koji oblik
nesnošljivosti,

5\. postoji na razlozima utemeljena vjerojatnost da bi održavanje dovelo
do izravne i zbiljske pogibelji od nasilja i drugih oblika ozbiljnog
remećenja javnog reda i mira.

Rješenje o zabrani može se donijeti najkasnije 24 sata prije
prijavljenog početka održavanja mirnog okupljanja i javnog prosvjeda.

Članak 15.

Protiv rješenja iz članka 14. ovoga Zakona, organizator može u roku od 3
dana od dostave rješenja podnijeti tužbu Upravnom sudu Republike
Hrvatske.

Upravni sud odlučuje o tužbi po hitnom postupku.

Članak 16.

Organizator je dužan osigurati red i mir na mirnom okupljanju i javnom
prosvjedu.

Organizator je dužan osigurati dovoljan broj redara.

Organizator može obavljanje redarskih poslova povjeriti trgovačkom
društvu registriranom za obavljanje zaštitarske djelatnosti.

Poslove održavanja javnog reda i mira na prostorima uz mjesto održavanja
mirnog okupljanja i javnog prosvjeda te na mjestu održavanja mirnog
okupljanja i javnog prosvjeda, obavlja policijska uprava.

Članak 17.

Organizator je osobito dužan poduzeti sve potrebne mjere da sudionici
mirnog okupljanja i javnog prosvjeda ne budu naoružani i ne čine štetu.

Organizator je dužan omogućiti prolazak vozilima policije, hitne pomoći,
vatrogasnim vozilima i vozilu istražnog suca.

Članak 18.

Sudionicima mirnog okupljanja i javnog prosvjeda kao i osobama koje se
kreću prema mjestu održavanja mirnog okupljanja i javnog prosvjeda,
zabranjeno je nositi oružje ili predmete pogodne za nanošenje ozljeda te
alkoholna pića.

Sudionicima mirnog okupljanja i javnog prosvjeda zabranjeno je nositi
odoru, dijelove odore, odjeću, oznake ili druga obilježja kojima se
poziva ili potiče na rat ili uporabu nasilja, na nacionalnu, rasnu ili
vjersku mržnju ili bilo koji oblik nesnošljivosti.

Članak 19.

Redar je od organizatora određena osoba koja obavlja poslove održavanja
reda i mira.

Redar je za vrijeme obavljanja poslova održavanja reda i mira dužan
štititi sudionike mirnog okupljanja i javnog prosvjeda te imovinu koja
se nalazi na prostoru na kojem se održava mirno okupljanje i javni
prosvjed.

Redar je dužan zadržati i odmah predati policiji sudionika mirnog
okupljanja i javnog prosvjeda kao i osobu koja se kreće prema mjestu
održavanja mirnog okupljanja i javnog prosvjeda, a koja nosi oružje ili
predmete pogodne za nanošenje ozljeda.

Redar za vrijeme obavljanja poslova održavanja reda i mira ima pravo:

\- pregledati osobu koja ulazi u prostor na kojem se održava mirno
okupljanje i javni prosvjed te sukladno pravilima organizatora, prema
potrebi privremeno oduzeti predmete pogodne za nanošenje ozljeda, osim
onih iz članka 18. stavka 1. ovoga Zakona,

\- zabraniti ulazak u prostor iz podstavka 1. ovoga stavka osobi za koju
prosudi da bi mogla remetiti red i mir, a osobito osobi u stanju
opijenosti,

\- usmjeravati kretanje sudionika mirnog okupljanja i javnog prosvjeda,

\- isključiti osobu koja remeti red i mir,

\- zadržati osobu koja teže remeti red i mir i odmah je predati
policiji.

Članak 20.

Redar je dužan za vrijeme obavljanja redarskih poslova na rukavu nositi
vidljivu oznaku s natpisom »redar«.

Redar ne smije nositi oružje niti predmete pogodne za nanošenje ozljeda
niti odoru, odjeću odnosno obilježja u smislu članka 18. stavka 2. ovoga
Zakona.

Članak 21.

Voditelj mirnog okupljanja i javnog prosvjeda (u daljnjem tekstu:
voditelj) je od organizatora određena osoba koja nadzire mirno
okupljanje i javni prosvjed i usmjerava rad redara.

Voditelj je dužan poduzimati potrebite mjere radi osiguravanja reda i
mira na mirnom okupljanju i javnom prosvjedu.

Voditelj je dužan prekinuti mirno okupljanje i javni prosvjed ako
nastupi zbiljska i izravna pogibelj od nasilja.

Voditelj može odlučiti da se prekinuto mirno okupljanje i javni prosvjed
nastavi nakon što je uspostavljen red i mir.

Članak 22.

Ovlaštena službena osoba Ministarstva unutarnjih poslova (u daljnjem
tekstu: ovlaštena službena osoba) može spriječiti odnosno prekinuti
mirno okupljanje i javni prosvjed ako:

1\. nije prijavljen ili je zabranjen,

2\. se održava na mjestu koje nije navedeno u prijavi,

3\. je broj sudionika mirnog okupljanja i javnog prosvjeda na prostoru
iz članka 11. stavka 1. podstavka 6. ovoga Zakona veći od 1500 osoba ili
se održava izvan vremena propisanog člankom 11. stavkom 3. ovoga Zakona,

4\. je netko od sudionika mirnog okupljanja ili javnog prosvjeda
naoružan,

5\. sudionici pozivaju ili potiču na rat ili uporabu nasilja, na
nacionalnu, rasnu ili vjersku mržnju ili bilo koji oblik nesnošljivosti,

6\. redari ne mogu održavati red i mir,

7\. postoji zbiljska i izravna opasnost za zdravlje sudionika ili drugih
osoba,

8\. nastupi zbiljska i izravna pogibelj od nasilja i drugih oblika
ozbiljnog remećenja javnog reda i mira.

Članak 23.

Odluku o prekidu mirnog okupljanja i javnog prosvjeda ovlaštena službena
osoba priopćit će voditelju i zatražiti od njega da se sudionici mirnog
okupljanja i javnog prosvjeda mirno raziđu.

Ako voditelj, odnosno sudionici mirnog okupljanja i javnog prosvjeda ne
postupe u smislu zahtjeva iz stavka 1. ovoga članka, ovlaštena službena
osoba izdat će potrebite naloge i poduzeti nužne mjere za razilaženje
sudionika.

**III. JAVNE PRIREDBE**

Članak 24.

Javne priredbe mogu se organizirati na otvorenom i/ili zatvorenom
prostoru, namijenjenom ili prikladnom za održavanje priredbe.

Članak 25.

Organizator javne priredbe je pojedinac ili pravna osoba koja u skladu s
odredbama ovoga Zakona prijavljuje javnu priredbu.

Članak 26.

Javna priredba prijavljuje se najkasnije 7 dana prije početka
održavanja.

Prijava javne priredbe podnosi se policijskoj upravi na čijem se
području namjerava održati.

Prijava javne priredbe sadrži:

\- ime i prezime, jedinstveni matični broj građanina, odnosno naziv i
sjedište organizatora te osobne podatke odgovorne osobe organizatora,

\- podatke o voditelju javne priredbe, ustroju redarske službe i broju
redara,

\- svrhu, mjesto, dan i vrijeme održavanja javne priredbe,

\- mjere osiguranja reda i mira,

\- prosudbu o broju sudionika.

Organizator je dužan uz prijavu javne priredbe koja se održava na javnim
prometnim površinama priložiti, pored podataka iz stavka 3. ovoga
članka, i odobrenje sukladno propisima iz područja prometa, odnosno
sigurnosti prometa na cestama.

Članak 27.

Policijska uprava prosuđuje postojanje uvjeta za održavanje javne
priredbe na temelju prijave i inih sigurnosnih okolnosti.

Policijska uprava će u suradnji s organizatorom utvrditi, na temelju
prosudbe iz stavka 1. ovoga članka, provedbu dodatnih mjera osiguranja
ili dopunu ustroja redarske službe, odnosno povećanje broja redara.

Policijska uprava, kada prosudi da postoji na razlozima utemeljena
vjerojatnost da bi od strane organizatora neprihvaćanje dodatnih mjera
moglo dovesti do izravne i zbiljske pogibelji, odredit će organizatoru
primjeren rok za njihovu provedbu, a koji ne može biti kraći od 24 sata,
pod prijetnjom zabrane javne priredbe.

Članak 28.

Načelnik policijske uprave rješenjem će zabraniti održavanje javne
priredbe ako:

1\. nije pravodobno i uredno prijavljena,

2\. organizator ne provede mjere iz članka 27. stavka 2. i 3. ovoga
Zakona,

3\. je prijavljena na prostorima koji nisu namijenjeni ili prikladni za
održavanje javne priredbe,

4\. postoji na razlozima utemeljena vjerojatnost da bi održavanje javne
priredbe dovelo do izravne i zbiljske pogibelji po interese i sigurnost
Republike Hrvatske te od nasilja i drugih oblika ozbiljnog remećenja
javnog reda i mira, težeg kršenja javnog morala ili ozbiljnog
ugrožavanja okoliša i zdravlja ljudi.

Rješenje o zabrani može se donijeti najkasnije 48 sati prije početka
javne priredbe.

Članak 29.

Protiv rješenja iz članka 28. ovoga Zakona, organizator može u roku od
48 sati od dostave rješenja podnijeti žalbu Ministarstvu unutarnjih
poslova.

Ministarstvo unutarnjih poslova dužno je u roku od 48 sati od prijama
žalbe donijeti konačno rješenje.

Članak 30.

Organizator javne priredbe športske, kulturne ili zabavne naravi dužan
je sudjelovati u snošenju troškova dodatnih mjera osiguranja koje će
policijska uprava poduzeti u svrhu osiguranja javnog reda i mira izvan
svoje redovite djelatnosti.

O snošenju troškova iz stavka 1. ovoga članka sklapa se ugovor
najkasnije 48 sati prije početka javne priredbe.

Članak 31.

Organizator odgovara za štetu počinjenu od strane sudionika javne
priredbe na objektima ili prostorima iz članka 24. ovoga Zakona po
pravilima objektivne odgovornosti.

Članak 32.

Odredbe članka 16., 17., 18., 19., 20., 21., 22. i 23. ovoga Zakona
primjenjuju se i na javne priredbe.

**IV. DRUGI OBLICI OKUPLJANJA**

Članak 33.

Drugi oblici okupljanja se ne prijavljuju.

Iznimno od stavka 1. ovoga članka, prijavljuju se drugi oblici
okupljanja koji, s obzirom na predmnijevani broj sudionika ili narav
okupljanja, zahtijevaju poduzimanje posebnih sigurnosnih mjera izvan
redovite djelatnosti mjesno ovlaštene policijske uprave.

Prijava okupljanja iz stavka 2. ovoga članka podnosi se najkasnije 48
sati prije održavanja.

Prijava se podnosi policijskoj upravi na čijem se području okupljanje
namjerava održati.

Prijava sadrži podatke iz članka 8. ovoga Zakona.

Odredba članka 30. ovoga Zakona primjenjuje se i na okupljanja iz stavka
2. ovoga članka ako im je svrha ostvarivanje gospodarske dobiti.

**V. PREKRŠAJNE ODREDBE**

Članak 34. (NN 114/22)

Novčanom kaznom od 660,00 do 2650,00 eura kaznit će se za prekršaj:

1\. osoba koja organizira mirno okupljanje ili javni prosvjed bez
prijave kada je prijavljivanje obvezatno (članak 7. stavak 1.),

2\. organizator koji održava mirno okupljanje i javni prosvjed na
mjestima utvrđenim člankom 11. ovoga Zakona ili izvan mjesta utvrđenog
odlukom iz članka 12. stavka 1. ovoga Zakona,

3\. organizator koji unatoč zabrani održi mirno okupljanje i javni
prosvjed (članak 14.),

4\. organizator koji nije poduzeo mjere osiguranja reda i mira na mirnom
okupljanju i javnom prosvjedu (članak 16. i članak 17.),

5\. organizator koji organizira druge oblike okupljanja bez prijave kada
je prijavljivanje obvezatno (članak 33. stavak 2.).

Članak 35. (NN 114/22)

Novčanom kaznom od 260,00 do 660,00 eura kaznit će se za prekršaj
voditelj koji:

1\. ne poduzme potrebite mjere poradi osiguranja reda i mira na mirnom
okupljanju i javnom prosvjedu (članak 18. i članak 21. stavak 2.),

2\. ne prekine mirno okupljanje i javni prosvjed kada nastupi zbiljska i
izravna pogibelj od nasilja (članak 21. stavak 3.),

3\. na zahtjev ovlaštene službene osobe ne prekine mirno okupljanje i
javni prosvjed (članak 23.).

Članak 36. (NN 114/22)

Novčanom kaznom od 2650,00 do 6630,00 eura kaznit će se za prekršaj:

1\. osoba koja organizira javnu priredbu bez prijave, kada je
prijavljivanje obvezatno (članak 26.),

2\. organizator koji organizira javnu priredbu unatoč zabrani (članak
28.).

Novčanom kaznom iz stavka 1. ovoga članka kaznit će se organizator javne
priredbe za prekršaje utvrđene člankom 34. točkom 4., odnosno voditelj
javne priredbe za prekršaje utvrđene člankom 35. ovoga Zakona.

Članak 37. (NN 114/22)

Novčanom kaznom od 130,00 do 390,00 eura kaznit će se za prekršaj:

1\. osoba koja na javnom okupljanju ili na putu prema mjestu njegova
održavanja nosi oružje ili predmete pogodne za nanošenje ozljeda te
alkoholna pića (članak 18. stavak 1.),

2\. osoba koja na javnom okupljanju nosi odoru, dijelove odore, odjeću,
oznake ili druga obilježja kojima se poziva ili potiče na rat ili
uporabu nasilja, na nacionalnu, rasnu ili vjersku mržnju ili bilo koji
oblik nesnošljivosti (članak 18. stavak 2.).

**VI. PRIJELAZNE I ZAVRŠNE ODREDBE**

Članak 38.

Danom stupanja na snagu ovoga Zakona prestaje važiti Zakon o javnom
okupljanju (»Narodne novine«, br. 22/92., 26/93. i 29/94.).

Članak 39.

Ovaj Zakon stupa na snagu osmoga dana od dana objave u »Narodnim
novinama«.

**Prijelazne i završne odredbe iz NN 114/22**

Članak 6.

Ovaj Zakon objavit će se u »Narodnim novinama«, a stupa na snagu na dan
uvođenja eura kao službene valute u Republici Hrvatskoj.
