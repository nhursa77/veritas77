**USTAV REPUBLIKE HRVATSKE\**

[I. IZVORIŠNE OSNOVE [2](#_Toc374937862)](#_Toc374937862)

[II. TEMELJNE ODREDBE [3](#_Toc374937863)](#_Toc374937863)

[III. ZAŠTITA LJUDSKIH PRAVA I TEMELJNIH SLOBODA
[5](#_Toc374937864)](#_Toc374937864)

[1. ZAJEDNIČKE ODREDBE [5](#_Toc374937865)](#_Toc374937865)

[2. OSOBNE I POLITIČKE SLOBODE I PRAVA
[6](#_Toc374937866)](#_Toc374937866)

[3. GOSPODARSKA, SOCIJALNA I KULTURNA PRAVA
[9](#_Toc374937867)](#_Toc374937867)

[IV. USTROJSTVO DRŽAVNE VLASTI [11](#_Toc374937868)](#_Toc374937868)

[1. HRVATSKI SABOR [11](#_Toc374937869)](#_Toc374937869)

[2. PREDSJEDNIK REPUBLIKE HRVATSKE [14](#_Toc374937870)](#_Toc374937870)

[3. VLADA REPUBLIKE HRVATSKE [16](#_Toc374937871)](#_Toc374937871)

[4. SUDBENA VLAST [17](#_Toc374937872)](#_Toc374937872)

[5. DRŽAVNO ODVJETNIŠTVO [19](#_Toc374937873)](#_Toc374937873)

[V. USTAVNI SUD REPUBLIKE HRVATSKE [19](#_Toc374937874)](#_Toc374937874)

[VI. MJESNA, LOKALNA I PODRUČNA (REGIONALNA) SAMOUPRAVA
[20](#_Toc374937875)](#_Toc374937875)

[VII. MEĐUNARODNI ODNOSI [21](#_Toc374937876)](#_Toc374937876)

[1. MEĐUNARODNI UGOVORI [21](#_Toc374937877)](#_Toc374937877)

[2. UDRUŽIVANJE I RAZDRUŽIVANJE [21](#_Toc374937878)](#_Toc374937878)

[VIII. EUROPSKA UNIJA [22](#_Toc374937879)](#_Toc374937879)

[1. PRAVNA OSNOVA ČLANSTVA I PRIJENOS USTAVNIH OVLASTI
[22](#_Toc374937880)](#_Toc374937880)

[2. SUDJELOVANJE U INSTITUCIJAMA EUROPSKE UNIJE
[22](#_Toc374937881)](#_Toc374937881)

[3. PRAVO EUROPSKE UNIJE [22](#_Toc374937882)](#_Toc374937882)

[4. PRAVO GRAĐANA EUROPSKE UNIJE [22](#_Toc374937883)](#_Toc374937883)

[IX. PROMJENA USTAVA [23](#_Toc374937884)](#_Toc374937884)

[X. ZAVRŠNE ODREDBE [23](#_Toc374937885)](#_Toc374937885)

**\**

**USTAV REPUBLIKE HRVATSKE\**

[]{#_Toc374937862 .anchor}I. IZVORIŠNE OSNOVE

Izražavajući tisućljetnu nacionalnu samobitnost i državnu opstojnost
hrvatskoga naroda, potvrđenu slijedom ukupnoga povijesnoga zbivanja u
različitim državnim oblicima te održanjem i razvitkom državotvorne misli
o povijesnom pravu hrvatskoga naroda na punu državnu suverenost, što se
očitovalo:

-- u stvaranju hrvatskih kneževina u VII. stoljeću;

-- u srednjovjekovnoj samostalnoj državi Hrvatskoj utemeljenoj u IX.
stoljeću;

-- u Kraljevstvu Hrvata uspostavljenome u X. stoljeću;

-- u održanju hrvatskoga državnog subjektiviteta u hrvatsko-ugarskoj
personalnoj uniji;

-- u samostalnoj i suverenoj odluci Hrvatskoga sabora godine 1527. o
izboru kralja iz Habsburške dinastije;

-- u samostalnoj i suverenoj odluci Hrvatskoga sabora o pragmatičnoj
sankciji iz godine 1712.;

-- u zaključcima Hrvatskoga sabora godine 1848. o obnovi cjelovitosti
Trojedne Kraljevine Hrvatske pod banskom vlašću, na temelju povijesnoga,
državnoga i prirodnoga prava hrvatskog naroda;

-- u Hrvatsko-ugarskoj nagodbi 1868. godine o uređenju odnosa između
Kraljevine Dalmacije, Hrvatske i Slavonije i Kraljevine Ugarske na
temelju pravnih tradicija obiju država i Pragmatičke sankcije iz godine
1712.;

-- u odluci Hrvatskoga sabora 29. listopada godine 1918. o raskidanju
državnopravnih odnosa Hrvatske s Austro-Ugarskom te o istodobnu
pristupanju samostalne Hrvatske, s pozivom na povijesno i prirodno
nacionalno pravo, Državi Slovenaca, Hrvata i Srba, proglašenoj na
dotadašnjem teritoriju Habsburške Monarhije;

-- u činjenici da odluku Narodnoga vijeća Države SHS o ujedinjenju sa
Srbijom i Crnom Gorom u Kraljevini Srba, Hrvata i Slovenaca (1. prosinca
1918. godine), poslije (3. listopada 1929. godine) proglašenoj
Kraljevinom Jugoslavijom, Hrvatski sabor nikada nije sankcionirao;

-- u osnutku Banovine Hrvatske godine 1939. kojom je obnovljena hrvatska
državna samobitnost u Kraljevini Jugoslaviji;

-- u uspostavi temelja državne suverenosti u razdoblju drugoga svjetskog
rata, izraženoj nasuprot proglašenju Nezavisne Države Hrvatske (1941.) u
odlukama Zemaljskoga antifašističkog vijeća narodnog oslobođenja
Hrvatske (1943.), a potom u Ustavu Narodne Republike Hrvatske (1947.) i
poslije u ustavima Socijalističke Republike Hrvatske (1963. -- 1990.),
na povijesnoj prekretnici odbacivanja komunističkog sustava i promjena
međunarodnog poretka u Europi, hrvatski je narod na prvim demokratskim
izborima (godine 1990.), slobodno izraženom voljom potvrdio svoju
tisućgodišnju državnu samobitnost.

-- u novom Ustavu Republike Hrvatske (1990.) i pobjedi hrvatskog naroda
i hrvatskih branitelja u pravednom, legitimnom, obrambenom i
oslobodilačkom Domovinskom ratu (1991. -- 1995.) kojima je hrvatski
narod iskazao svoju odlučnost i spremnost za uspostavu i očuvanje
Republike Hrvatske kao samostalne i nezavisne, suverene i demokratske
države.

Polazeći od iznesenih povijesnih činjenica, te općeprihvaćenih načela u
suvremenu svijetu i neotuđivosti i nedjeljivosti, neprenosivosti i
nepotrošivosti prava na samoodređenje i državnu suverenost hrvatskog
naroda, uključujući i neokrnjeno pravo na odcjepljenje i udruživanje,
kao osnovnih preduvjeta za mir i stabilnost međunarodnog poretka,
Republika Hrvatska ustanovljuje se kao nacionalna država hrvatskoga
naroda i država pripadnika nacionalnih manjina: Srba, Čeha, Slovaka,
Talijana, Mađara, Židova, Nijemaca, Austrijanaca, Ukrajinaca, Rusina,
Bošnjaka, Slovenaca, Crnogoraca, Makedonaca, Rusa, Bugara, Poljaka,
Roma, Rumunja, Turaka, Vlaha, Albanaca i drugih, koji su njezini
državljani, kojima se jamči ravnopravnost s građanima hrvatske
narodnosti i ostvarivanje nacionalnih prava u skladu s demokratskim
normama OUN-a i zemalja slobodnoga svijeta.

Poštujući, na slobodnim izborima odlučno izraženu volju hrvatskoga
naroda i svih građana, Republika Hrvatska oblikuje se i razvija kao
suverena i demokratska država u kojoj se jamče i osiguravaju
ravnopravnost, slobode i prava čovjeka i državljanina, te promiče njihov
gospodarski i kulturni napredak i socijalno blagostanje.

(Napomena: Numeracija članaka u pročišćenom tekstu jednako kao kod
Ustavnog suda, a različito od NN)

[]{#_Toc374937863 .anchor}II. TEMELJNE ODREDBE

Članak 1.

Republika Hrvatska jedinstvena je i nedjeljiva demokratska i socijalna
država.

U Republici Hrvatskoj vlast proizlazi iz naroda i pripada narodu kao
zajednici slobodnih i ravnopravnih državljana.

Narod ostvaruje vlast izborom svojih predstavnika i neposrednim
odlučivanjem.

Članak 2.

Suverenitet Republike Hrvatske neotuđiv je, nedjeljiv i neprenosiv.

Suverenitet Republike Hrvatske prostire se nad njezinim kopnenim
područjem, rijekama, jezerima, prokopima, unutrašnjim morskim vodama,
teritorijalnim morem te zračnim prostorom iznad tih područja.

Republika Hrvatska ostvaruje, u skladu s međunarodnim pravom, suverena
prava i jurisdikciju u morskim područjima i u podmorju Jadranskoga mora
izvan državnoga područja do granica sa susjedima.

Hrvatski sabor ili narod neposredno, samostalno, u skladu s Ustavom i
zakonom, odlučuje:

-- o uređivanju gospodarskih, pravnih i političkih odnosa u Republici
Hrvatskoj;

-- o očuvanju prirodnog i kulturnog bogatstva i korištenju njime;

-- o udruživanju u saveze s drugim državama.

Saveze s drugim državama Republika Hrvatska sklapa zadržavajući suvereno
pravo da sama odlučuje o prenesenim ovlastima i pravo da slobodno iz
njih istupa.

Članak 3.

Sloboda, jednakost, nacionalna ravnopravnost i ravnopravnost spolova,
mirotvorstvo, socijalna pravda, poštivanje prava čovjeka, nepovredivost
vlasništva, očuvanje prirode i čovjekova okoliša, vladavina prava i
demokratski višestranački sustav najviše su vrednote ustavnog poretka
Republike Hrvatske i temelj za tumačenje Ustava.

Članak 4.

U Republici Hrvatskoj državna je vlast ustrojena na načelu diobe vlasti
na zakonodavnu, izvršnu i sudbenu a ograničena je Ustavom zajamčenim
pravom na lokalnu i područnu (regionalnu) samoupravu.

Načelo diobe vlasti uključuje oblike međusobne suradnje i uzajamne
provjere nositelja vlasti propisane Ustavom i zakonom.

Članak 5.

U Republici Hrvatskoj zakoni moraju biti u suglasnosti s Ustavom, a
ostali propisi i s Ustavom i sa zakonom.

Svatko je dužan držati se Ustava i prava i poštivati pravni poredak
Republike Hrvatske.

Članak 6.

Osnivanje političkih stranaka je slobodno.

Unutarnje ustrojstvo političkih stranaka mora biti sukladno temeljnim
ustavnim demokratskim načelima.

Stranke moraju javno polagati račun o porijeklu svojih sredstava i
imovine.

Protuustavne su političke stranke koje svojim programom ili nasilnim
djelovanjem smjeraju podrivanju slobodnoga demokratskog poretka ili
ugrožavaju opstojnost Republike Hrvatske. O protuustavnosti odlučuje
Ustavni sud Republike Hrvatske.

Zakonom se uređuje položaj i financiranje političkih stranaka.

Članak 7.

Oružane snage Republike Hrvatske štite njezin suverenitet i neovisnost
te brane njezinu teritorijalnu cjelovitost.

Republici Hrvatskoj pomoć u zaštiti suvereniteta i neovisnosti te obrani
teritorijalne cjelovitosti mogu pružiti i države saveznice, u skladu sa
sklopljenim međunarodnim ugovorima.

Oružane snage država saveznica mogu prijeći granicu i ući u Republiku
Hrvatsku ili djelovati unutar njezinih granica u skladu sa sklopljenim
međunarodnim ugovorima, na temelju odluke Hrvatskoga sabora, koju
predlaže Vlada Republike Hrvatske uz prethodnu suglasnost Predsjednika
Republike Hrvatske.

Republika Hrvatska može pružiti pomoć državama saveznicama u slučaju
oružanog napada na jednu ili više njih u skladu sa sklopljenim
međunarodnim ugovorima, na temelju odluke Hrvatskoga sabora, koju
predlaže Vlada Republike Hrvatske uz prethodnu suglasnost Predsjednika
Republike Hrvatske.

Oružane snage Republike Hrvatske mogu prijeći njezine granice ili
djelovati preko njezinih granica na temelju odluke Hrvatskoga sabora,
koju predlaže Vlada Republike Hrvatske uz prethodnu suglasnost
Predsjednika Republike Hrvatske.

Odluku iz stavka 3., 4. i 5. ovoga članka Hrvatski sabor donosi većinom
glasova svih zastupnika.

Ako Predsjednik Republike Hrvatske uskrati suglasnost iz stavka 3., 4. i
5. ovoga članka, Hrvatski sabor odluku donosi dvotrećinskom većinom
glasova svih zastupnika.

Oružane snage Republike Hrvatske mogu prijeći granice Republike Hrvatske
radi vježbi i obuke u okviru međunarodnih organizacija kojima je
Republika Hrvatska pristupila ili pristupa na temelju međunarodnih
ugovora te radi pružanja humanitarne pomoći, na temelju odluke Vlade
Republike Hrvatske uz prethodnu suglasnost Predsjednika Republike
Hrvatske.

Oružane snage država saveznica mogu prijeći granice Republike Hrvatske
radi vježbi i obuke u okviru međunarodnih organizacija kojima je
Republika Hrvatska pristupila ili pristupa na temelju međunarodnih
ugovora te radi pružanja humanitarne pomoći, na temelju odluke Vlade
Republike Hrvatske uz prethodnu suglasnost Predsjednika Republike
Hrvatske.

U slučajevima predviđenim u člancima 17. i 101. Ustava, Oružane se snage
mogu, ako to zahtijeva narav pogibelji, koristiti kao pomoć policiji i
drugim državnim tijelima.

Oružane snage Republike Hrvatske mogu se koristiti kao pomoć i u
protupožarnoj zaštiti, spašavanju i u nadzoru i zaštiti prava Republike
Hrvatske na moru.

Obrambeno ustrojstvo, zapovijedanje, upravljanje i demokratski nadzor
nad Oružanim snagama Republike Hrvatske uređuju se Ustavom i zakonom.

Članak 8.

Granice se Republike Hrvatske mogu mijenjati samo odlukom Hrvatskoga
sabora.

Članak 9.

Hrvatsko državljanstvo, njegovo stjecanje i prestanak uređuje se
zakonom.

Državljanin Republike Hrvatske ne može biti prognan iz Republike
Hrvatske niti mu se može oduzeti državljanstvo, a ne može biti ni
izručen drugoj državi, osim kad se mora izvršiti odluka o izručenju ili
predaji donesena u skladu s međunarodnim ugovorom ili pravnom stečevinom
Europske unije.

Članak 10.

Republika Hrvatska štiti prava i interese svojih državljana koji žive
ili borave u inozemstvu i promiče njihove veze s domovinom.

Dijelovima hrvatskog naroda u drugim državama jamči se osobita skrb i
zaštita Republike Hrvatske.

Članak 11.

Grb Republike Hrvatske povijesni je hrvatski grb čija je osnovica 25
naizmjeničnih crvenih i bijelih (srebrenih) polja.

Zastava Republike Hrvatske sastoji se od tri boje: crvene, bijele i
plave, s povijesnim hrvatskim grbom u sredini.

Himna je Republike Hrvatske »Lijepa naša domovino«.

Opis povijesnoga hrvatskog grba i zastave i tekst himne te uporaba i
zaštita tih i drugih državnih znamenja uređuje se zakonom.

Članak 12.

U Republici Hrvatskoj u službenoj je uporabi hrvatski jezik i latinično
pismo.

U pojedinim lokalnim jedinicama uz hrvatski jezik i latinično pismo u
službenu se uporabu može uvesti i drugi jezik te ćirilično ili koje
drugo pismo pod uvjetima propisanima zakonom.

Članak 13.

Glavni je grad Republike Hrvatske Zagreb.

Zakonom se uređuje položaj, djelokrug i ustroj glavnog grada Zagreba.

[]{#_Toc374937864 .anchor}III. ZAŠTITA LJUDSKIH PRAVA I TEMELJNIH
SLOBODA

[]{#_Toc374937865 .anchor}1. ZAJEDNIČKE ODREDBE

Članak 14.

Svatko u Republici Hrvatskoj ima prava i slobode, neovisno o njegovoj
rasi, boji kože, spolu, jeziku, vjeri, političkom ili drugom uvjerenju,
nacionalnom ili socijalnom podrijetlu, imovini, rođenju, naobrazbi,
društvenom položaju ili drugim osobinama.

Svi su pred zakonom jednaki.

Članak 15.

U Republici Hrvatskoj jamči se ravnopravnost pripadnicima svih
nacionalnih manjina.

Ravnopravnost i zaštita prava nacionalnih manjina uređuje se ustavnim
zakonom koji se donosi po postupku za donošenje organskih zakona.

Zakonom se može, pored općega biračkog prava, pripadnicima nacionalnih
manjina osigurati posebno pravo da biraju svoje zastupnike u Hrvatski
sabor.

Pripadnicima svih nacionalnih manjina jamči se sloboda izražavanja
nacionalne pripadnosti, slobodno služenje svojim jezikom i pismom i
kulturna autonomija.

Članak 16.

Slobode i prava mogu se ograničiti samo zakonom da bi se zaštitila
sloboda i prava drugih ljudi te pravni poredak, javni moral i zdravlje.

Svako ograničenje slobode ili prava mora biti razmjerno naravi potrebe
za ograničenjem u svakom pojedinom slučaju.

Članak 17.

U doba ratnog stanja ili neposredne ugroženosti neovisnosti i
jedinstvenosti države, te velikih prirodnih nepogoda pojedine slobode i
prava zajamčena Ustavom mogu se ograničiti. O tome odlučuje Hrvatski
sabor dvotrećinskom većinom svih zastupnika, a ako se Hrvatski sabor ne
može sastati, na prijedlog Vlade i uz supotpis predsjednika Vlade,
Predsjednik Republike.

Opseg ograničenja mora biti primjeren naravi pogibelji, a za posljedicu
ne može imati nejednakost osoba s obzirom na rasu, boju kože, spol,
jezik, vjeru, nacionalno ili socijalno podrijetlo.

Niti u slučaju neposredne opasnosti za opstanak države ne može se
ograničiti primjena odredbi Ustava o pravu na život, zabrani mučenja,
surovog ili ponižavajućeg postupanja ili kažnjavanja, o pravnoj
određenosti kažnjivih djela i kazni, te o slobodi misli, savjesti i
vjeroispovijedi.

Članak 18.

Jamči se pravo na žalbu protiv pojedinačnih pravnih akata donesenih u
postupku prvog stupnja pred sudom ili drugim ovlaštenim tijelom.

Pravo na žalbu može biti iznimno isključeno u slučajevima određenima
zakonom ako je osigurana druga pravna zaštita.

Članak 19.

Pojedinačni akti državne uprave i tijela koja imaju javne ovlasti moraju
biti utemeljeni na zakonu.

Zajamčuje se sudska kontrola zakonitosti pojedinačnih akata upravnih
vlasti i tijela koja imaju javne ovlasti.

Članak 20.

Tko se ogriješi o odredbe Ustava o ljudskim pravima i temeljnim
slobodama, osobno je odgovoran i ne može se opravdati višim nalogom.

[]{#_Toc374937866 .anchor}2. OSOBNE I POLITIČKE SLOBODE I PRAVA

Članak 21.

Svako ljudsko biće ima pravo na život.

U Republici Hrvatskoj nema smrtne kazne.

Članak 22.

Čovjekova je sloboda i osobnost nepovrediva.

Nikomu se ne smije oduzeti ili ograničiti sloboda, osim kada je to
određeno zakonom, o čemu odlučuje sud.

Članak 23.

Nitko ne smije biti podvrgnut bilo kakvu obliku zlostavljanja ili, bez
svoje privole, liječničkim ili znanstvenim pokusima.

Zabranjen je prisilni i obvezatni rad.

Članak 24.

Nitko ne može biti uhićen ili pritvoren bez pisanoga, sudbenog i na
zakonu utemeljenog naloga. Takav nalog mora biti pročitan i uručen
uhićeniku prilikom oduzimanja slobode.

Bez sudbenoga naloga redarstvo može uz obvezu da je odmah preda sudu
uhititi osobu protiv koje postoji osnovana sumnja da je počinila teško
kazneno djelo određeno zakonom. Uhićena osoba mora odmah na način njoj
razumljiv biti obaviještena o razlozima uhićenja, te o svojim pravima
utvrđenima zakonom.

Svaka se osoba koja je uhićena ili pritvorena ima pravo žaliti sudu,
koji će bez odgode odlučiti o zakonitosti lišenja slobode.

Članak 25.

Sa svakim se uhićenikom i osuđenikom mora postupati čovječno i poštivati
njegovo dostojanstvo.

Tko je god pritvoren i optužen zbog kaznenog djela, ima pravo u
najkraćem roku, određenom zakonom, biti izveden pred sud i u zakonskom
roku oslobođen ili osuđen.

Pritvorenik se, uz zakonsko jamstvo, može pustiti da se brani sa
slobode.

Svatko tko je bio nezakonito lišen slobode ili osuđen ima, u skladu sa
zakonom, pravo na odštetu i javnu ispriku.

Članak 26.

Svi su državljani Republike Hrvatske i stranci jednaki pred sudovima i
drugim državnim i inim tijelima koja imaju javne ovlasti.

Članak 27.

Odvjetništvo kao samostalna i neovisna služba osigurava svakome pravnu
pomoć, u skladu sa zakonom.

Članak 28.

Svatko je nedužan i nitko ga ne može smatrati krivim za kazneno djelo
dok mu se pravomoćnom sudskom presudom ne utvrdi krivnja.

Članak 29.

Svatko ima pravo da zakonom ustanovljeni neovisni i nepristrani sud
pravično i u razumnom roku odluči o njegovim pravima i obvezama, ili o
sumnji ili optužbi zbog kažnjivog djela.

U slučaju sumnje ili optužbe zbog kažnjivog djela osumnjičenik,
okrivljenik ili optuženik ima pravo:

-- da u najkraćem roku bude obaviješten potanko i na jeziku koji
razumije o naravi i razlozima optužbe koja se diže protiv njega i o
dokazima koji ga terete,

-- da ima odgovarajuće vrijeme i mogućnost za pripremu obrane,

-- na branitelja i nesmetano uspostavljanje veze s braniteljem, i s tim
pravom mora biti upoznat,

-- da se brani sam ili uz branitelja po vlastitom izboru, a ako nema
dovoljno sredstava da plati branitelja, ima pravo na besplatnog
branitelja pod uvjetom propisanim zakonom,

-- da mu se sudi u njegovoj nazočnosti, ukoliko je dostupan sudu,

-- da ispituje ili dade ispitati svjedoke optužbe i da zahtijeva da se
osigura nazočnost i ispitivanje svjedoka obrane pod istim uvjetima kao i
svjedoka optužbe,

-- na besplatnu pomoć tumača ako ne razumije ili ne govori jezik koji se
upotrebljava na sudu.

Osumnjičenik, okrivljenik i optuženik ne smije se siliti da prizna
krivnju.

Dokazi pribavljeni na nezakonit način ne mogu se uporabiti u sudskom
postupku.

Kazneni postupak može se pokrenuti samo pred sudom na zahtjev ovlaštenog
tužitelja.

Članak 30.

Kaznena osuda za teška i osobito nečasna kaznena djela može, u skladu sa
zakonom, imati za posljedicu gubitak stečenih ili zabranu stjecanja na
određeno vrijeme nekih prava na obavljanje određenih poslova, ako to
zahtijeva zaštita pravnog poretka.

Članak 31.

Nitko ne može biti kažnjen za djelo koje prije nego je počinjeno nije
bilo utvrđeno zakonom ili međunarodnim pravom kao kazneno djelo, niti mu
se može izreći kazna koja nije bila određena zakonom. Ako zakon nakon
počinjenog djela odredi blažu kaznu, odredit će se takva kazna.

Nikome se ne može ponovno suditi niti ga se može kazniti u kaznenom
postupku za kazneno djelo za koje je već pravomoćno oslobođen ili osuđen
u skladu sa zakonom.

Samo se zakonom, u skladu s Ustavom i međunarodnim ugovorom, mogu
propisati slučajevi i razlozi za obnovu postupka iz stavka 2. ovoga
članka.

Ne zastarijevaju kaznena djela ratnog profiterstva, kao ni kaznena djela
iz procesa pretvorbe i privatizacije, počinjena u vrijeme Domovinskog
rata i mirne reintegracije, ratnog stanja i neposredne ugroženosti
neovisnosti i teritorijalne cjelovitosti države, propisana zakonom, ili
ona koja ne zastarijevaju prema međunarodnom pravu. Imovinska korist,
ostvarena tim djelima ili povezana s njima, oduzet će se.

Članak 32.

Svatko tko se zakonito nalazi na teritoriju Republike Hrvatske ima pravo
slobodno se kretati i birati boravište.

Svaki državljanin Republike Hrvatske ima pravo u bilo koje doba
napustiti teritorij države i naseliti se trajno ili privremeno u
inozemstvu i bilo kada se vratiti u domovinu.

Pravo kretanja na teritoriju Republike Hrvatske, pravo ulaska u nju i
izlaska iz nje može se iznimno ograničiti zakonom, ako je to nužno radi
zaštite pravnog poretka, ili zdravlja, prava i sloboda drugih.

Članak 33.

Strani državljanin i osobe bez državljanstva mogu dobiti utočište u
Republici Hrvatskoj, osim ako su progonjeni za nepolitičke zločine i
djelatnosti oprečne temeljnim načelima međunarodnog prava.

Stranac koji se zakonito nalazi na teritoriju Republike Hrvatske ne može
biti protjeran ni izručen drugoj državi, osim kad se mora izvršiti
odluka donesena u skladu s međunarodnim ugovorom i zakonom.

Članak 34.

Dom je nepovrediv.

Samo sud može obrazloženim pisanim nalogom utemeljenim na zakonu
odrediti da se dom ili drugi prostor pretraži.

Pravo je stanara da on ili njegov zastupnik i obvezatno dva svjedoka
budu nazočni pri pretrazi doma ili drugoga prostora.

U skladu s uvjetima što ih predviđa zakon, redarstvene vlasti mogu i bez
sudskog naloga ili privole držatelja stana ući u dom ili prostorije te
izvršiti pretragu bez nazočnosti svjedoka, ako je to neophodno radi
izvršenja naloga o uhićenju ili radi hvatanja počinitelja kaznenog djela
odnosno otklanjanja ozbiljne opasnosti po život i zdravlje ljudi ili
imovinu većeg opsega.

Pretraga radi pronalaženja ili osiguranja dokaza za koje postoji
osnovana vjerojatnost da se nalaze u domu počinitelja kaznenog djela,
može se poduzeti samo u nazočnosti svjedoka.

Članak 35.

Svakom se jamči štovanje i pravna zaštita njegova osobnog i obiteljskog
života, dostojanstva, ugleda i časti.

Članak 36.

Sloboda i tajnost dopisivanja i svih drugih oblika općenja zajamčena je
i nepovrediva.

Samo se zakonom mogu propisati ograničenja nužna za zaštitu sigurnosti
države ili provedbu kaznenog postupka.

Članak 37.

Svakom se jamči sigurnost i tajnost osobnih podataka. Bez privole
ispitanika, osobni se podaci mogu prikupljati, obrađivati i koristiti
samo uz uvjete određene zakonom.

Zakonom se uređuje zaštita podataka te nadzor nad djelovanjem
informatičkih sustava u državi.

Zabranjena je uporaba osobnih podataka suprotna utvrđenoj svrsi
njihovoga prikupljanja.

Članak 38.

Jamči se sloboda mišljenja i izražavanja misli.

Sloboda izražavanja misli obuhvaća osobito slobodu tiska i drugih
sredstava priopćavanja, slobodu govora i javnog nastupa i slobodno
osnivanje svih ustanova javnog priopćavanja.

Zabranjuje se cenzura. Novinari imaju pravo na slobodu izvještavanja i
pristupa informaciji.

Jamči se pravo na pristup informacijama koje posjeduju tijela javne
vlasti. Ograničenja prava na pristup informacijama moraju biti razmjerna
naravi potrebe za ograničenjem u svakom pojedinom slučaju te nužna u
slobodnom i demokratskom društvu, a propisuju se zakonom.

Jamči se pravo na ispravak svakomu komu je javnom viješću povrijeđeno
Ustavom i zakonom utvrđeno pravo.

Članak 39.

Zabranjeno je i kažnjivo svako pozivanje ili poticanje na rat ili
uporabu nasilja, na nacionalnu, rasnu ili vjersku mržnju ili bilo koji
oblik nesnošljivosti.

Članak 40.

Jamči se sloboda savjesti i vjeroispovijedi i slobodno javno očitovanje
vjere ili drugog uvjerenja.

Članak 41.

Sve vjerske zajednice jednake su pred zakonom i odvojene od države.

Vjerske zajednice slobodne su, u skladu sa zakonom, javno obavljati
vjerske obrede, osnivati škole, učilišta, druge zavode, socijalne i
dobrotvorne ustanove te upravljati njima, a u svojoj djelatnosti uživaju
zaštitu i pomoć države.

Članak 42.

Svakom se priznaje pravo na javno okupljanje i mirni prosvjed u skladu
sa zakonom.

Članak 43.

Svakom se jamči pravo na slobodno udruživanje radi zaštite njihovih
probitaka ili zauzimanja za socijalna, gospodarska, politička,
nacionalna, kulturna ili druga uvjerenja i ciljeve. Radi toga svatko
može slobodno osnivati sindikate i druge udruge, uključivati se u njih
ili iz njih istupati u skladu sa zakonom.

Pravo slobodnog udruživanja ograničeno je zabranom nasilnog ugrožavanja
demokratskoga ustavnog poretka, te neovisnosti, jedinstvenosti i
teritorijalne cjelovitosti Republike Hrvatske.

Članak 44.

Svaki državljanin Republike Hrvatske ima pravo, pod jednakim uvjetima,
sudjelovati u obavljanju javnih poslova i biti primljen u javne službe.

Članak 45.

Hrvatski državljani s navršenih 18 godina (birači) imaju opće i jednako
biračko pravo u izborima za Hrvatski sabor, Predsjednika Republike
Hrvatske i Europski parlament te u postupku odlučivanja na državnom
referendumu, u skladu sa zakonom.

U izborima za Hrvatski sabor birači koji nemaju prebivalište u Republici
Hrvatskoj imaju pravo izabrati tri zastupnika, u skladu sa zakonom.

U izborima za Hrvatski sabor, Predsjednika Republike Hrvatske i Europski
parlament te u postupku odlučivanja na državnom referendumu biračko se
pravo ostvaruje na neposrednim izborima tajnim glasovanjem, pri čemu
birači koji nemaju prebivalište u Republici Hrvatskoj ostvaruju biračko
pravo na biračkim mjestima u sjedištima diplomatsko-konzularnih
predstavništava Republike Hrvatske u stranoj državi u kojoj prebivaju.

U izborima za Hrvatski sabor, Predsjednika Republike Hrvatske i Europski
parlament te u postupku odlučivanja na državnom referendumu ostvarivanje
biračkog prava Republika Hrvatska osigurava i svojim državljanima s
prebivalištem u Republici Hrvatskoj koji se u doba izbora zateknu izvan
njezinih granica tako da mogu glasovati u sjedištima
diplomatsko-konzularnih predstavništava Republike Hrvatske u stranoj
državi u kojoj se nalaze ili na koji drugi način određen zakonom.

Članak 46.

Svatko ima pravo slati predstavke i pritužbe, davati prijedloge državnim
i drugim javnim tijelima i dobiti na njih odgovor.

Članak 47.

Vojna obveza i obrana Republike Hrvatske dužnost je svih za to sposobnih
državljana.

Dopušten je prigovor savjesti onima koji poradi svojih vjerskih ili
moralnih nazora nisu pripravni sudjelovati u obavljanju vojničkih
dužnosti u oružanim snagama. Te su osobe obvezane ispunjavati druge
dužnosti određene zakonom.

[]{#_Toc374937867 .anchor}3. GOSPODARSKA, SOCIJALNA I KULTURNA PRAVA

Članak 48.

Jamči se pravo vlasništva.

Vlasništvo obvezuje. Nositelji vlasničkog prava i njihovi korisnici
dužni su pridonositi općem dobru.

Strana osoba može stjecati pravo vlasništva uz uvjete određene zakonom.

Jamči se pravo nasljeđivanja.

Članak 49.

Poduzetnička i tržišna sloboda temelj su gospodarskog ustroja Republike
Hrvatske.

Država osigurava svim poduzetnicima jednak pravni položaj na tržištu.
Zabranjena je zlouporaba monopolskog položaja određenog zakonom.

Država potiče gospodarski napredak i socijalno blagostanje građana i
brine se za gospodarski razvitak svih svojih krajeva.

Prava stečena ulaganjem kapitala ne mogu se umanjiti zakonom niti drugim
pravnim aktom.

Inozemnom ulagaču jamči se slobodno iznošenje dobiti i uloženog
kapitala.

Članak 50.

Zakonom je moguće u interesu Republike Hrvatske ograničiti ili oduzeti
vlasništvo, uz naknadu tržišne vrijednosti.

Poduzetnička se sloboda i vlasnička prava mogu iznimno ograničiti
zakonom radi zaštite interesa i sigurnosti Republike Hrvatske, prirode,
ljudskog okoliša i zdravlja ljudi.

Članak 51.

Svatko je dužan sudjelovati u podmirenju javnih troškova, u skladu sa
svojim gospodarskim mogućnostima.

Porezni se sustav temelji na načelima jednakosti i pravednosti.

Članak 52.

More, morska obala i otoci, vode, zračni prostor, rudno blago i druga
prirodna bogatstva, ali i zemljište, šume, biljni i životinjski svijet,
drugi dijelovi prirode, nekretnine i stvari od osobitog kulturnoga,
povijesnoga, gospodarskog i ekološkog značenja, za koje je zakonom
određeno da su od interesa za Republiku Hrvatsku, imaju njezinu osobitu
zaštitu.

Zakonom se određuje način na koji dobra od interesa za Republiku
Hrvatsku mogu upotrebljavati i iskorištavati ovlaštenici prava na njima
i vlasnici, te naknada za ograničenja kojima su podvrgnuti.

Članak 53.

Hrvatska narodna banka je središnja banka Republike Hrvatske.

Hrvatska narodna banka je samostalna i neovisna i o svom radu izvješćuje
Hrvatski sabor.

Hrvatskom narodnom bankom upravlja i njezinim poslovanjem rukovodi
guverner Hrvatske narodne banke.

Ustrojstvo, cilj, zadaci i nadležnost Hrvatske narodne banke uređuju se
zakonom.

Članak 54.

Državni ured za reviziju je najviša revizijska institucija Republike
Hrvatske, koja je samostalna i neovisna u svom radu.

Državnim uredom za reviziju upravlja glavni državni revizor koji o
njegovu radu izvješćuje Hrvatski sabor.

Osnivanje, ustrojstvo, nadležnost i način rada Državnog ureda za
reviziju uređuju se zakonom.

Članak 55.

Svatko ima pravo na rad i slobodu rada.

Svatko slobodno bira poziv i zaposlenje i svakomu je pod jednakim
uvjetima dostupno svako radno mjesto i dužnost.

Članak 56.

Svaki zaposleni ima pravo na zaradu kojom može osigurati sebi i obitelji
slobodan i dostojan život.

Najduže radno vrijeme određuje se zakonom.

Svaki zaposleni ima pravo na tjedni odmor i plaćeni godišnji odmor i
ovih se prava ne može odreći.

Zaposleni mogu imati, u skladu sa zakonom, udjela pri odlučivanju u
poduzeću.

Članak 57.

Pravo zaposlenih i članova njihovih obitelji na socijalnu sigurnost i
socijalno osiguranje uređuje se zakonom i kolektivnim ugovorom.

Prava u svezi s porođajem, materinstvom i njegom djece uređuju se
zakonom.

Članak 58.

Slabim, nemoćnima i drugim, zbog nezaposlenosti ili nesposobnosti za
rad, nezbrinutim osobama država osigurava pravo na pomoć za podmirenje
osnovnih životnih potreba.

Posebnu skrb država posvećuje zaštiti osoba s invaliditetom i njihovu
uključivanju u društveni život.

Posebnu skrb država posvećuje zaštiti hrvatskih branitelja, hrvatskih
ratnih vojnih invalida, udovica, roditelja i djece poginulih hrvatskih
branitelja.

Ne može se zabraniti primanje humanitarne pomoći iz inozemstva.

Članak 59.

Svakom se jamči pravo na zdravstvenu zaštitu u skladu sa zakonom.

Članak 60.

Radi zaštite svojih gospodarskih i socijalnih interesa, svi zaposleni
imaju pravo osnivati sindikate i slobodno u njih stupati i iz njih
istupati.

Sindikati mogu osnivati svoje saveze i udruživati se u međunarodne
sindikalne organizacije.

U oružanim snagama i redarstvu zakonom se može ograničiti sindikalno
organiziranje.

Poslodavci imaju pravo osnivati udruge i slobodno u njih stupati i iz
njih istupati.

Članak 61.

Jamči se pravo na štrajk.

U oružanim snagama, redarstvu, državnoj upravi i javnim službama
određenima zakonom može se ograničiti pravo na štrajk.

Članak 62.

Obitelj je pod osobitom zaštitom države.

Brak je životna zajednica žene i muškarca.

Brak i pravni odnosi u braku, izvanbračnoj zajednici i obitelji uređuju
se zakonom.

Članak 63.

Država štiti materinstvo, djecu i mladež te stvara socijalne, kulturne,
odgojne, materijalne i druge uvjete kojima se promiče ostvarivanje prava
na dostojan život.

Članak 64.

Roditelji su dužni odgajati, uzdržavati i školovati djecu te imaju pravo
i slobodu da samostalno odlučuju o odgoju djece.

Roditelji su odgovorni osigurati pravo djetetu na potpun i skladan
razvoj njegove osobnosti.

Tjelesno i duševno oštećeno i socijalno zapušteno dijete ima pravo na
osobitu njegu, obrazovanje i skrb.

Djeca su dužna brinuti se za stare i nemoćne roditelje.

Država osobitu skrb posvećuje maloljetnicima bez roditelja i onima za
koje se ne brinu roditelji.

Članak 65.

Dužnost je svih da štite djecu i nemoćne osobe.

Djeca ne mogu biti primljena na rad prije zakonom određene dobi niti
smiju biti prisiljavana na rad koji štetno utječe na njihovo zdravlje
ili ćudoređe, niti im se takav rad smije dopustiti.

Mladež, majke i osobe s invaliditetom imaju pravo na osobitu zaštitu na
radu.

Članak 66.

Obrazovanje je u Republici Hrvatskoj svakomu dostupno, pod jednakim
uvjetima, u skladu s njegovim sposobnostima.

Obvezno obrazovanje je besplatno u skladu sa zakonom.

Članak 67.

Uz uvjete propisane zakonom mogu se osnivati privatne škole i učilišta.

Članak 68.

Jamči se autonomija sveučilišta.

Sveučilište samostalno odlučuje o svom ustrojstvu i djelovanju, u skladu
sa zakonom.

Članak 69.

Jamči se sloboda znanstvenoga, kulturnog i umjetničkog stvaralaštva.

Država potiče i pomaže razvitak znanosti, kulture i umjetnosti.

Država štiti znanstvena, kulturna i umjetnička dobra kao duhovne narodne
vrednote.

Jamči se zaštita moralnih i materijalnih prava koja proistječu iz
znanstvenoga, kulturnog, umjetničkog, intelektualnog i drugog
stvaralaštva.

Država potiče i pomaže skrb o tjelesnoj kulturi i športu.

Članak 70.

Svatko ima pravo na zdrav život.

Država osigurava uvjete za zdrav okoliš.

Svatko je dužan, u sklopu svojih ovlasti i djelatnosti, osobitu skrb
posvećivati zaštiti zdravlja ljudi, prirode i ljudskog okoliša.

[]{#_Toc374937868 .anchor}IV. USTROJSTVO DRŽAVNE VLASTI

[]{#_Toc374937869 .anchor}1. HRVATSKI SABOR

Članak 71.

Hrvatski sabor je predstavničko tijelo građana i nositelj zakonodavne
vlasti u Republici Hrvatskoj.

Članak 72.

Hrvatski sabor ima najmanje 100, a najviše 160 zastupnika koji se, na
temelju općeg i jednakoga biračkog prava, biraju neposredno tajnim
glasovanjem.

Članak 73.

Zastupnici se u Hrvatski sabor biraju na vrijeme od četiri godine.

Zakonom se određuje broj, uvjeti i postupak izbora zastupnika u Hrvatski
sabor.

Članak 74.

Izbori se za zastupnike u Hrvatski sabor održavaju najkasnije 60 dana
nakon isteka mandata ili raspuštanja Hrvatskoga sabora.

Prvo zasjedanje Hrvatskoga sabora održava se najkasnije 20 dana nakon
provedenih izbora.

Hrvatski sabor konstituira se izborom predsjednika na prvoj sjednici na
kojoj je nazočna većina zastupnika.

Članak 75.

Zastupnici u Hrvatskom saboru nemaju obvezujući mandat.

Zastupnici u Hrvatskom saboru primaju stalnu novčanu naknadu i imaju
druga prava određena zakonom.

Članak 76.

Zastupnici u Hrvatskom saboru imaju imunitet.

Zastupnik ne može biti pozvan na kaznenu odgovornost, pritvoren ili
kažnjen za izraženo mišljenje ili glasovanje u Hrvatskom saboru.

Zastupnik ne može biti pritvoren niti se protiv njega može pokrenuti
kazneni postupak bez odobrenja Hrvatskoga sabora.

Zastupnik može biti pritvoren bez odobrenja Hrvatskoga sabora samo ako
je zatečen da vrši kažnjivo djelo za koje je propisana kazna zatvora u
trajanju dužem od pet godina. O takvom se slučaju izvješćuje
predsjednika Hrvatskoga sabora.

Ako Hrvatski sabor nije na okupu, odobrenje da se zastupnik liši slobode
ili da se protiv njega nastavi kazneni postupak daje i o njegovu pravu
na imunitet odlučuje mandatno-imunitetno povjerenstvo, s time što
njegovu odluku mora naknadno potvrditi Hrvatski sabor.

Članak 77.

Trajanje mandata zastupnicima u Hrvatskom saboru može se zakonom
produžiti samo u slučaju rata ili u slučajevima iz članka 17. i 101.
Ustava.

Članak 78.

Hrvatski sabor može se raspustiti radi raspisivanja prijevremenih
izbora, ako to odluči većina svih zastupnika.

Predsjednik Republike može sukladno odredbama članka 104. Ustava,
raspustiti Hrvatski sabor.

Članak 79.

Hrvatski sabor redovito zasjeda dva puta godišnje: prvi put, između 15.
siječnja i 15. srpnja i drugi put, između 15. rujna i 15. prosinca.

Hrvatski sabor zasjeda izvanredno na zahtjev Predsjednika Republike,
Vlade ili većine zastupnika.

Predsjednik Hrvatskoga sabora može uz prethodno pribavljeno mišljenje
klubova zastupnika parlamentarnih stranaka sazvati Hrvatski sabor na
izvanredno zasjedanje.

Članak 80.

Hrvatski sabor ima predsjednika i jednog ili više potpredsjednika.

Unutarnje ustrojstvo i način rada Hrvatskoga sabora uređuje se
poslovnikom.

Poslovnik se donosi većinom glasova svih zastupnika.

Članak 81.

Hrvatski sabor:

-- odlučuje o donošenju i promjeni Ustava,

-- donosi zakone,

-- donosi državni proračun,

-- odlučuje o ratu i miru,

-- donosi akte kojima izražava politiku Hrvatskoga sabora,

-- donosi Strategiju nacionalne sigurnosti i Strategiju obrane Republike
Hrvatske,

-- ostvaruje građanski nadzor nad oružanim snagama i službama sigurnosti
Republike Hrvatske,

-- odlučuje o promjeni granica Republike Hrvatske,

-- raspisuje referendum,

-- obavlja izbore, imenovanja i razrješenja, u skladu s Ustavom i
zakonom,

-- nadzire rad Vlade Republike Hrvatske i drugih nositelja javnih
dužnosti odgovornih Hrvatskom saboru, u skladu s Ustavom i zakonom,

-- daje amnestiju za kaznena djela,

-- obavlja druge poslove utvrđene Ustavom.

Članak 82.

Ako Ustavom nije drugačije određeno, Hrvatski sabor donosi odluke
većinom glasova ukoliko je na sjednici nazočna većina zastupnika.

Zastupnici glasuju osobno.

Članak 83.

Zakone (organski zakoni) kojima se uređuju prava nacionalnih manjina
Hrvatski sabor donosi dvotrećinskom većinom glasova svih zastupnika.

Zakone (organski zakoni) kojima se razrađuju Ustavom utvrđena ljudska
prava i temeljne slobode, izborni sustav, ustrojstvo, djelokrug i način
rada državnih tijela te ustrojstvo i djelokrug lokalne i područne
(regionalne) samouprave Hrvatski sabor donosi većinom glasova svih
zastupnika.

Odluku iz članka 8. Ustava Hrvatski sabor donosi dvotrećinskom većinom
glasova svih zastupnika.

Članak 84.

Sjednice su Hrvatskoga sabora javne.

Članak 85.

Pravo predlagati zakone ima svaki zastupnik, klubovi zastupnika i radna
tijela Hrvatskoga sabora te Vlada Republike Hrvatske.

Članak 86.

Zastupnici Hrvatskoga sabora imaju pravo postavljati Vladi Republike
Hrvatske i pojedinim ministrima zastupnička pitanja.

Najmanje jedna desetina zastupnika Hrvatskoga sabora može podnijeti
interpelaciju o radu Vlade Republike Hrvatske ili pojedinog njezinog
člana.

Postavljanje zastupničkih pitanja i podnošenje interpelacije pobliže se
uređuju poslovnikom.

Članak 87.

Hrvatski sabor može raspisati referendum o prijedlogu za promjenu
Ustava, o prijedlogu zakona ili o drugom pitanju iz svog djelokruga.

Predsjednik Republike može na prijedlog Vlade i uz supotpis predsjednika
Vlade raspisati referendum o prijedlogu promjene Ustava ili o drugom
pitanju za koje drži da je važno za neovisnost, jedinstvenost i
opstojnost Republike Hrvatske.

O pitanjima iz stavka 1. i 2. ovoga članka Hrvatski sabor će raspisati
referendum u skladu sa zakonom ako to zatraži deset posto od ukupnog
broja birača u Republici Hrvatskoj.

Na referendumu se odlučuje većinom birača koji su pristupili
referendumu.

Odluka donosena na referendumu obvezatna je.

O referendumu se donosi zakon. Zakonom se mogu propisati i uvjeti za
održavanje savjetodavnog referenduma.

Članak 88.

Hrvatski sabor može, najviše na vrijeme od godinu dana, ovlastiti Vladu
Republike Hrvatske da uredbama uređuje pojedina pitanja iz njegova
djelokruga, osim onih koja se odnose na razradu Ustavom utvrđenih
ljudskih prava i temeljnih sloboda, nacionalna prava, izborni sustav,
ustrojstvo, djelokrug i način rada državnih tijela i lokalne samouprave.

Uredbe na temelju zakonske ovlasti ne mogu djelovati unatrag.

Uredbe donesene na temelju zakonske ovlasti prestaju vrijediti istekom
roka od godinu dana od dana dobivene ovlasti, ako Hrvatski sabor ne
odluči drukčije.

Članak 89.

Predsjednik Republike proglasit će zakone u roku od osam dana od kada su
izglasani u Hrvatskom saboru.

Ako Predsjednik Republike smatra da proglašeni zakon nije u skladu s
Ustavom, može pokrenuti postupak za ocjenu ustavnosti zakona pred
Ustavnim sudom Republike Hrvatske.

Članak 90.

Prije nego što stupe na snagu zakoni i drugi propisi državnih tijela
objavljuju se u »Narodnim novinama«, službenom listu Republike Hrvatske.

Propisi tijela koja imaju javne ovlasti prije stupanja na snagu moraju
biti objavljeni na dostupan način u skladu sa zakonom.

Zakon stupa na snagu najranije osmi dan od dana njegove objave, osim ako
nije zbog osobito opravdanih razloga zakonom drukčije određeno.

Zakoni i drugi propisi državnih tijela i tijela koja imaju javne ovlasti
ne mogu imati povratno djelovanje.

Iz posebno opravdanih razloga samo pojedine odredbe zakona mogu imati
povratno djelovanje.

Članak 91.

Državni se prihodi i rashodi utvrđuju u državnom proračunu.

Hrvatski sabor donosi državni proračun većinom glasova svih zastupnika.

U zakonu čija primjena traži financijska sredstva, moraju se predvidjeti
njihovi izvori.

Članak 92.

Hrvatski sabor može osnivati istražna povjerenstva za svako pitanje od
javnog interesa.

Istražna povjerenstva imaju sastav, djelokrug i ovlasti u skladu sa
zakonom.

Predsjednika istražnog povjerenstva bira većina zastupnika iz reda
oporbenih zastupnika.

Članak 93.

Pučki je pravobranitelj opunomoćenik Hrvatskoga sabora za promicanje i
zaštitu ljudskih prava i sloboda utvrđenih Ustavom, zakonima i
međunarodnim pravnim aktima o ljudskim pravima i slobodama koje je
prihvatila Republika Hrvatska.

Svatko može podnijeti pritužbu pučkom pravobranitelju ako smatra da su,
uslijed nezakonitog ili nepravilnog rada državnih tijela, tijela lokalne
i područne (regionalne) samouprave i tijela s javnim ovlastima, ugrožena
ili povrijeđena njegova ustavna ili zakonska prava.

Pučkog pravobranitelja bira Hrvatski sabor na vrijeme od osam godina.
Pučki pravobranitelj samostalan je i neovisan u svom radu.

Uvjeti za izbor i razrješenje pučkog pravobranitelja i njegovih
zamjenika, djelokrug i način rada uređuju se zakonom. Zakonom se, radi
zaštite temeljnih ustavnih prava, pučkom pravobranitelju mogu povjeriti
i određene ovlasti u odnosu na pravne i fizičke osobe.

Pučki pravobranitelj i ostali opunomoćenici Hrvatskoga sabora za
promicanje i zaštitu ljudskih prava i temeljnih sloboda imaju imunitet
kao i zastupnici u Hrvatskom saboru.

[]{#_Toc374937870 .anchor}2. PREDSJEDNIK REPUBLIKE HRVATSKE

Članak 94.

Predsjednik Republike Hrvatske predstavlja i zastupa Republiku Hrvatsku
u zemlji i inozemstvu.

Predsjednik Republike brine se za redovito i usklađeno djelovanje te za
stabilnost državne vlasti.

Predsjednik Republike odgovara za obranu neovisnosti i teritorijalne
cjelovitosti Republike Hrvatske.

Članak 95.

Predsjednik Republike bira se na temelju općeg i jednakoga biračkog
prava na neposrednim izborima tajnim glasovanjem na vrijeme od pet
godina.

Nitko ne može biti biran više od dva puta za Predsjednika Republike.

Predsjednik Republike bira se većinom svih birača koji su glasovali. Ako
ni jedan od kandidata ne dobije takvu većinu, izbor se ponavlja nakon 14
dana.

Na ponovljenom izboru pravo da budu birani imaju dva kandidata koja su u
prvom glasovanju dobili najviše glasova. Ako koji od tih kandidata
odustane, pravo da bude ponovno biran stječe kandidat koji je sljedeći
po broju dobivenih glasova.

Izbor Predsjednika Republike obavlja se najmanje 30, a najviše 60 dana
prije isteka mandata.

Prije preuzimanja dužnosti, Predsjednik Republike pred predsjednikom
Ustavnog suda Republike Hrvatske polaže svečanu prisegu kojom se
obvezuje na vjernost Ustavu.

Izbor Predsjednika Republike, prisega i njeno polaganje uređuje se
zakonom.

Članak 96.

Predsjednik Republike ne može obavljati nijednu drugu javnu ili
profesionalnu dužnost.

Nakon izbora Predsjednik Republike podnosi ostavku na članstvo u
političkoj stranci, o čemu obavještava Hrvatski sabor.

Članak 97.

U slučaju kraće spriječenosti uslijed odsutnosti, bolesti ili korištenja
godišnjeg odmora, Predsjednik Republike može povjeriti predsjedniku
Hrvatskoga sabora da ga zamjenjuje. O povratku na dužnost odlučuje
Predsjednik Republike.

U slučaju duže spriječenosti uslijed bolesti ili nesposobnosti, a
posebno ako Predsjednik Republike nije u stanju odlučiti o povjeravanju
dužnosti privremenom zamjeniku, predsjednik Hrvatskoga sabora preuzima
dužnost privremenog predsjednika Republike na temelju odluke Ustavnog
suda. Ustavni sud o tome odlučuje na prijedlog Vlade.

U slučaju smrti, ostavke koja se podnosi predsjedniku Ustavnog suda
Republike Hrvatske i o kojoj se obavještava predsjednik Hrvatskoga
sabora, ili kada Ustavni sud utvrdi razloge za prestanak mandata
Predsjednika Republike, dužnost privremenog predsjednika Republike po
sili Ustava preuzima predsjednik Hrvatskoga sabora.

Kada predsjednik Hrvatskoga sabora kao privremeni predsjednik Republike
donosi akt o proglašenju zakona, akt supotpisuje predsjednik Vlade
Republike Hrvatske.

Izbori za novog Predsjednika Republike moraju se održati u roku od 60
dana od dana preuzimanja dužnosti privremenog predsjednika Republike
sukladno stavku 3. ovoga članka.

Članak 98.

Predsjednik Republike:

-- raspisuje izbore za Hrvatski sabor i saziva ga na prvo zasjedanje,

-- raspisuje referendum u skladu s Ustavom,

-- povjerava mandat za sastavljanje Vlade osobi koja, na temelju
raspodjele zastupničkih mjesta u Hrvatskom saboru i obavljenih
konzultacija, uživa povjerenje većine svih zastupnika,

-- daje pomilovanja,

-- dodjeljuje odlikovanja i priznanja određena zakonom,

-- obavlja druge dužnosti određene Ustavom.

Članak 99.

Predsjednik Republike i Vlada Republike Hrvatske surađuju u oblikovanju
i provođenju vanjske politike.

Predsjednik Republike, na prijedlog Vlade i uz supotpis predsjednika
Vlade, odlučuje o osnivanju diplomatskih misija i konzularnih ureda
Republike Hrvatske u inozemstvu.

Predsjednik Republike, na prijedlog Vlade i uz mišljenje nadležnog
odbora Hrvatskoga sabora, donosi odluku o postavljanju i opozivu šefova
diplomatskih misija Republike Hrvatske u inozemstvu, uz prethodni
supotpis predsjednika Vlade Republike Hrvatske.

Predsjednik Republike prima vjerodajnice i opozivna pisma inozemnih
šefova diplomatskih misija.

Članak 100.

Predsjednik Republike vrhovni je zapovjednik oružanih snaga Republike
Hrvatske.

Predsjednik Republike imenuje i razrješuje vojne zapovjednike, u skladu
sa zakonom.

Na temelju odluke Hrvatskoga sabora Predsjednik Republike objavljuje rat
i zaključuje mir.

U slučaju neposredne ugroženosti neovisnosti, jedinstvenosti i
opstojnosti države Predsjednik Republike može, uz supotpis predsjednika
Vlade, narediti uporabu oružanih snaga iako nije proglašeno ratno
stanje.

Članak 101.

Za vrijeme trajanja ratnog stanja Predsjednik Republike može donositi
uredbe sa zakonskom snagom na temelju i u okviru ovlasti koje je dobio
od Hrvatskoga sabora. Ako Hrvatski sabor nije u zasjedanju, Predsjednik
Republike ima ovlast da uredbama sa zakonskom snagom uređuje sva pitanja
koja zahtijeva ratno stanje.

U slučaju neposredne ugroženosti neovisnosti, jedinstvenosti i
opstojnosti države, ili kad su tijela državne vlasti onemogućena da
redovito obavljaju svoje ustavne dužnosti, Predsjednik Republike može,
na prijedlog predsjednika Vlade i uz njegov supotpis, donositi uredbe sa
zakonskom snagom.

Predsjednik Republike podnijet će uredbe sa zakonskom snagom na potvrdu
Hrvatskom saboru čim se bude mogao sastati.

Ako Predsjednik Republike ne podnese uredbu Hrvatskom saboru na potvrdu
u skladu sa stavkom 3. ovoga članka ili Hrvatski sabor istu ne potvrdi,
uredba sa zakonskom snagom prestaje važiti.

U slučaju iz stavka 1. i 2. ovoga članka Predsjednik Republike ima pravo
sazvati sjednicu Vlade i predsjedavati tako sazvanoj sjednici Vlade.

Članak 102.

Predsjednik Republike može predložiti Vladi da održi sjednicu i razmotri
određena pitanja.

Predsjednik Republike može biti nazočan sjednici Vlade i sudjelovati u
raspravi.

Članak 103.

Predsjednik Republike i Vlada Republike Hrvatske, u skladu s Ustavom i
zakonom, surađuju u usmjeravanju rada sigurnosnih službi.

Imenovanje čelnika sigurnosnih službi, uz prethodno pribavljeno
mišljenje nadležnog odbora Hrvatskoga sabora, supotpisuje Predsjednik
Republike i predsjednik Vlade Republike Hrvatske.

Članak 104.

Predsjednik Republike, na prijedlog Vlade i uz supotpis predsjednika
Vlade, a nakon savjetovanja s predstavnicima klubova zastupnika
parlamentarnih stranaka može raspustiti Hrvatski sabor ako na zahtjev
Vlade da se izglasa povjerenje, Hrvatski sabor Vladi izglasa
nepovjerenje ili u roku od 120 dana od dana predlaganja ne donese
državni proračun.

Predsjednik Republike ne može na prijedlog Vlade raspustiti Hrvatski
sabor dok traje postupak za utvrđivanje njegove odgovornosti za povredu
Ustava.

Članak 105.

Predsjednik Republike odgovoran je za povredu Ustava koju počini u
obavljanju svojih dužnosti.

Postupak za utvrđivanje posebne odgovornosti Predsjednika Republike može
pokrenuti Hrvatski sabor dvotrećinskom većinom svih zastupnika.

O odgovornosti Predsjednika Republike odlučuje Ustavni sud Republike
Hrvatske dvotrećinskom većinom svih sudaca.

Ustavni sud mora donijeti odluku o odgovornosti Predsjednika Republike
Hrvatske za povredu Ustava u roku od 30 dana od dana zaprimanja
prijedloga kojim se pokreće odgovornost Predsjednika Republike za
povredu Ustava.

Ako Ustavni sud Republike Hrvatske utvrdi njegovu odgovornost,
Predsjedniku Republike prestaje dužnost po sili Ustava.

Članak 105.a

Predsjednik Republike ima imunitet nepovredivosti.

Predsjednik Republike ne može biti pritvoren niti se protiv njega može
pokrenuti kazneni postupak bez prethodnog odobrenja Ustavnog suda.

Predsjednik Republike može biti pritvoren bez odobrenja Ustavnog suda
samo ako je zatečen da čini kazneno djelo za koje je propisana kazna
zatvora u trajanju dužem od pet godina. U takvom slučaju državno tijelo
koje je Predsjednika Republike pritvorilo, dužno je o tome odmah
obavijestiti predsjednika Ustavnog suda.

Članak 106.

Predsjedniku Republike u obavljanju njegovih dužnosti pomažu
savjetodavna tijela. Članove tih tijela imenuje i razrješuje Predsjednik
Republike. Nisu dopuštena imenovanja koja su u suprotnosti s načelom
diobe vlasti.

Savjetodavni, stručni i drugi poslovi obavljaju se u Uredu Predsjednika
Republike. Ustrojstvo i djelokrug Ureda uređuje Predsjednik Republike
svojom odlukom. Ured Predsjednika Republike i stručne službe Vlade
Republike Hrvatske surađuju u obavljanju poslova od zajedničkog
interesa. Sredstva za rad Ureda Predsjednika Republike osiguravaju se u
okviru državnog proračuna Republike Hrvatske.

[]{#_Toc374937871 .anchor}3. VLADA REPUBLIKE HRVATSKE

Članak 107.

Vlada Republike Hrvatske obavlja izvršnu vlast u skladu s Ustavom i
zakonom.

Članak 108.

Vladu Republike Hrvatske čine predsjednik, jedan ili više
potpredsjednika i ministri.

Bez odobrenja Vlade predsjednik i članovi Vlade ne mogu obavljati
nijednu drugu javnu ili profesionalnu dužnost.

Članak 109.

Članove Vlade predlaže osoba kojoj je Predsjednik Republike povjerio
mandat za sastav Vlade.

Odmah po sastavljanju Vlade, a najkasnije u roku od 30 dana od
prihvaćanja mandata, mandatar je dužan program Vlade i Vladu predstaviti
Hrvatskom saboru i zatražiti glasovanje o povjerenju.

Vlada stupa na dužnost kad joj povjerenje iskaže većina svih zastupnika
u Hrvatskom saboru.

Predsjednik i članovi Vlade polažu svečanu prisegu pred Hrvatskim
saborom. Tekst prisege utvrđuje se zakonom.

Na temelju odluke Hrvatskoga sabora o iskazivanju povjerenja Vladi
Republike Hrvatske, rješenje o imenovanju predsjednika Vlade donosi
Predsjednik Republike uz supotpis predsjednika Hrvatskoga sabora, a
rješenje o imenovanju članova Vlade donosi predsjednik Vlade uz supotpis
predsjednika Hrvatskoga sabora.

Članak 109.a

Ako mandatar ne sastavi Vladu u roku od 30 dana od dana prihvaćanja
mandata, Predsjednik Republike mu može produžiti mandat za najviše još
30 dana.

Ako ni u tom roku mandatar ne uspije sastaviti Vladu ili ako predložena
Vlada ne dobije povjerenje Hrvatskoga sabora, Predsjednik Republike
povjerit će mandat za sastav Vlade drugoj osobi.

Članak 109.b

Ako Vlada ne bude sastavljena u skladu s člankom 110. i 111. Ustava,
Predsjednik Republike će imenovati privremenu nestranačku Vladu i
istodobno raspisati prijevremene izbore za Hrvatski sabor.

Članak 110.

Vlada Republike Hrvatske:

-- predlaže zakone i druge akte Hrvatskom saboru,

-- predlaže državni proračun i završni račun,

-- provodi zakone i druge odluke Hrvatskoga sabora,

-- donosi uredbe za izvršenje zakona,

-- vodi vanjsku i unutarnju politiku,

-- usmjerava i nadzire rad državne uprave,

-- brine o gospodarskom razvitku zemlje,

-- usmjerava djelovanje i razvitak javnih službi,

-- obavlja druge poslove određene Ustavom i zakonom.

Članak 111.

Ustrojstvo, način rada, odlučivanje i vrste akata koje Vlada donosi
propisuju se zakonom i poslovnikom.

Članak 112.

Vlada je odgovorna Hrvatskom saboru.

Predsjednik i članovi Vlade zajednički su odgovorni za odluke koje
donosi Vlada, a osobno su odgovorni za svoje područje rada.

Članak 113.

Na prijedlog najmanje jedne petine zastupnika u Hrvatskom saboru može se
pokrenuti pitanje povjerenja predsjedniku Vlade, pojedinomu njezinom
članu ili Vladi u cjelini.

Glasovanje o povjerenju Vladi može zahtijevati i njezin predsjednik.

Ne može se raspravljati i glasovati o povjerenju prije nego protekne
sedam dana od dana dostave prijedloga Hrvatskom saboru.

Rasprava i glasovanje o povjerenju mora se provesti najkasnije u roku od
30 dana od dana dostave prijedloga Hrvatskom saboru.

Odluka o nepovjerenju je donijeta ako je za nju glasovala većina od
ukupnog broja zastupnika u Hrvatskom saboru.

Ako Hrvatski sabor odbije prijedlog za izglasavanje nepovjerenja,
zastupnici koji su ga postavili ne mogu ponovno podnijeti isti prijedlog
prije isteka roka od šest mjeseci.

Ako se izglasa nepovjerenje predsjedniku Vlade ili Vladi u cjelini,
predsjednik Vlade i Vlada podnose ostavku. Ako se u roku od 30 dana ne
izglasa povjerenje novom mandataru i članovima koje predlaže za sastav
Vlade, predsjednik Hrvatskoga sabora obavijestit će o tome Predsjednika
Republike Hrvatske. Nakon primljene obavijesti predsjednika Hrvatskoga
sabora Predsjednik Republike će odmah donijeti odluku o raspuštanju
Hrvatskoga sabora i istovremeno raspisati izbore za Hrvatski sabor.

Ako se izglasa nepovjerenje pojedinom članu Vlade, predsjednik Vlade
može umjesto njega predložiti drugoga člana Hrvatskom saboru da mu
izglasa povjerenje ili predsjednik Vlade i Vlada mogu podnijeti ostavku.

U svim slučajevima kada predsjednik Vlade ili Vlada podnesu ostavku
postupit će se u skladu sa stavkom 7. ovoga članka.

Članak 114.

Ustrojstvo i poslovi državne uprave i način njihovog obavljanja uređuju
se zakonom.

Određeni poslovi državne uprave mogu se zakonom povjeriti tijelima
jedinica lokalne i područne (regionalne) samouprave i pravnim osobama
koje imaju javne ovlasti.

Zakonom i drugim propisima uređuje se status državnih službenika te
radno-pravni status namještenika.

[]{#_Toc374937872 .anchor}4. SUDBENA VLAST

Članak 115.

Sudbenu vlast obavljaju sudovi.

Sudbena vlast je samostalna i neovisna.

Sudovi sude na temelju Ustava, zakona, međunarodnih ugovora i drugih
važećih izvora prava.

Članak 116.

Vrhovni sud Republike Hrvatske, kao najviši sud, osigurava jedinstvenu
primjenu prava i ravnopravnost svih u njegovoj primjeni.

Predsjednika Vrhovnog suda Republike Hrvatske, uz prethodno mišljenje
Opće sjednice Vrhovnog suda Republike Hrvatske i nadležnog odbora
Hrvatskoga sabora, na prijedlog Predsjednika Republike bira i razrješuje
Hrvatski sabor. Predsjednik Vrhovnog suda Republike Hrvatske bira se na
četiri godine.

Ustanovljavanje, djelokrug, sastav i ustrojstvo sudova te postupak pred
sudovima uređuje se zakonom.

Članak 117.

Sudske su rasprave javne i presude se izriču javno, u ime Republike
Hrvatske.

Javnost se može isključiti iz cijele rasprave ili njezina dijela zbog
razloga koji su nužni u demokratskom društvu radi interesa morala,
javnog reda ili državne sigurnosti, posebno ako se sudi maloljetnicima,
ili radi zaštite privatnog života stranaka, ili u bračnim sporovima i
postupcima u svezi sa skrbništvom i posvojenjem, ili radi čuvanja vojne,
službene ili poslovne tajne i zaštite sigurnosti i obrane Republike
Hrvatske, ali samo u opsegu koji je po mišljenju suda bezuvjetno
potreban u posebnim okolnostima u kojima bi javnost mogla biti štetna za
interese pravde.

Članak 118.

Sudačka dužnost povjerava se osobno sucima.

U suđenju sudjeluju suci porotnici i sudski savjetnici, u skladu sa
zakonom.

Članak 119.

Suci imaju imunitet u skladu sa zakonom.

Suci i suci porotnici koji sudjeluju u suđenju ne mogu biti pozvani na
odgovornost za izraženo mišljenje ili glasovanje pri donošenju sudbene
odluke, osim ako se radi o kršenju zakona od strane suca koje je kazneno
djelo.

Sudac ne može u postupku pokrenutom zbog kaznenog djela učinjenog u
obavljanju sudačke dužnosti biti pritvoren niti mu može biti određen
istražni zatvor bez odobrenja Državnoga sudbenog vijeća.

Članak 120.

Sudačka dužnost je stalna.

Sudac će biti razriješen sudačke dužnosti:

-- ako to sam zatraži,

-- ako trajno izgubi sposobnost obavljati svoju dužnost,

-- ako bude osuđen za kazneno djelo koje ga čini nedostojnim obavljanja
sudačke dužnosti,

-- ako u skladu sa zakonom, zbog počinjenoga teškog stegovnog djela,
tako odluči Državno sudbeno vijeće,

-- kad navrši sedamdeset godina.

Protiv odluke o razrješenju sudačke dužnosti sudac ima pravo u roku od
15 dana od dana dostave odluke, podnijeti Ustavnom sudu Republike
Hrvatske žalbu o kojoj Ustavni sud odlučuje na način i u sastavu
određenom Ustavnim zakonom o Ustavnom sudu Republike Hrvatske.

Protiv odluke Državnoga sudbenog vijeća o stegovnoj odgovornosti sudac
ima, u roku od 15 dana od dana dostave odluke, pravo žalbe Ustavnom sudu
Republike Hrvatske. O žalbi odlučuje Ustavni sud na način i po postupku
kako je to određeno Ustavnim zakonom o Ustavnom sudu Republike Hrvatske.

U slučajevima iz stavka 3. i 4. ovoga članka Ustavni sud dužan je
odlučiti u roku od 30 dana od primitka žalbe. Odluka Ustavnog suda
isključuje pravo na ustavnu tužbu.

Sudac ne može biti premješten protivno njegovoj volji osim u slučaju
ukidanja suda ili preustroja suda u skladu sa zakonom.

Sudac ne može obavljati službu ili posao koje je zakon odredio kao
nespojive sa sudačkom dužnošću.

Članak 121.

Državno sudbeno vijeće je samostalno i neovisno tijelo koje osigurava
samostalnost i neovisnost sudbene vlasti u Republici Hrvatskoj.

Državno sudbeno vijeće, u skladu s Ustavom i zakonom, samostalno
odlučuje o imenovanju, napredovanju, premještaju, razrješenju i
stegovnoj odgovornosti sudaca i predsjednika sudova, osim predsjednika
Vrhovnog suda Republike Hrvatske.

Odluke iz stavka 2. ovoga članka Državno sudbeno vijeće donosi na
nepristran način, a na temelju kriterija propisanih zakonom.

Državno sudbeno vijeće sudjeluje u osposobljavanju i usavršavanju sudaca
i drugog pravosudnog osoblja.

Državno sudbeno vijeće ima jedanaest članova, a čine ga sedam sudaca,
dva sveučilišna profesora pravnih znanosti i dva saborska zastupnika, od
kojih jedan iz redova oporbe.

Članovi Državnoga sudbenog vijeća biraju predsjednika između sebe.

Predsjednici sudova ne mogu biti birani za članove Državnoga sudbenog
vijeća.

Članovi Državnoga sudbenog vijeća biraju se na razdoblje od četiri
godine, s tim da članom Državnoga sudbenog vijeća nitko ne može biti
više od dva puta.

Djelokrug, ustrojstvo, način izbora članova i način rada Državnoga
sudbenog vijeća uređuju se zakonom.

[]{#_Toc374937873 .anchor}5. DRŽAVNO ODVJETNIŠTVO

Članak 121.a

Državno odvjetništvo je samostalno i neovisno pravosudno tijelo
ovlašteno i dužno postupati protiv počinitelja kaznenih i drugih
kažnjivih djela, poduzimati pravne radnje radi zaštite imovine Republike
Hrvatske te podnositi pravna sredstva za zaštitu Ustava i prava.

Glavnoga državnog odvjetnika Republike Hrvatske imenuje na vrijeme od
četiri godine Hrvatski sabor, na prijedlog Vlade Republike Hrvatske, uz
prethodno mišljenje nadležnog odbora Hrvatskoga sabora.

Zamjenike državnih odvjetnika, u skladu s Ustavom i zakonom, imenuje,
razrješuje i o njihovoj stegovnoj odgovornosti odlučuje
Državnoodvjetničko vijeće.

Odluke iz stavka 3. ovoga članka Državnoodvjetničko vijeće donosi na
nepristran način, a na temelju kriterija propisanih zakonom.

Zamjenici državnog odvjetnika državnoodvjetničku dužnost obavljaju
stalno.

Državnoodvjetničko vijeće ima jedanaest članova, a čine ga sedam
zamjenika državnog odvjetnika, dva sveučilišna profesora pravnih
znanosti i dva saborska zastupnika, od kojih jedan iz redova oporbe.

Članovi Državnoodvjetničkog vijeća biraju se na vrijeme od četiri
godine, s tim da članom Državnoodvjetničkog vijeća nitko ne može biti
više od dva puta.

Članovi Državnoodvjetničkog vijeća biraju predsjednika između sebe.

Čelnici državnih odvjetništava ne mogu biti birani za članove
Državnoodvjetničkog vijeća.

Djelokrug, ustrojstvo, način izbora članova i način rada
Državnoodvjetničkog vijeća uređuju se zakonom.

Ustanovljavanje, ustrojstvo, djelokrug i nadležnost državnog
odvjetništva uređuju se zakonom.

[]{#_Toc374937874 .anchor}V. USTAVNI SUD REPUBLIKE HRVATSKE

Članak 122.

Ustavni sud Republike Hrvatske čini trinaest sudaca koje bira Hrvatski
sabor dvotrećinskom većinom glasova ukupnog broja zastupnika iz reda
istaknutih pravnika, osobito sudaca, državnih odvjetnika, odvjetnika i
sveučilišnih profesora pravnih znanosti, na način i u postupku
propisanim ustavnim zakonom. Mandat suca Ustavnog suda traje osam
godina, a produžuje se do stupanja na dužnost novog suca u slučaju da do
njegova isteka novi sudac nije izabran ili nije stupio na dužnost, a
iznimno najdulje do šest mjeseci.

Postupak kandidiranja sudaca Ustavnog suda i predlaganja za izbor
Hrvatskom saboru provodi odbor Hrvatskoga sabora, nadležan za Ustav.

Ustavni sud Republike Hrvatske bira predsjednika suda na vrijeme od
četiri godine.

Članak 12.

Suci Ustavnog suda Republike Hrvatske ne mogu obavljati nijednu drugu
javnu ni profesionalnu dužnost.

Suci Ustavnog suda Republike Hrvatske imaju imunitet kao i zastupnici u
Hrvatskom saboru.

Članak 124.

Sudac Ustavnog suda Republike Hrvatske može biti razriješen dužnosti
prije isteka vremena na koje je izabran ako zatraži da bude razriješen,
ako bude osuđen na zatvorsku kaznu, ili ako trajno, što utvrđuje sam
Sud, izgubi sposobnost da obavlja svoju dužnost.

Članak 125.

Ustavni sud Republike Hrvatske:

-- odlučuje o suglasnosti zakona s Ustavom,

-- odlučuje o suglasnosti drugih propisa s Ustavom i zakonom,

-- može ocjenjivati ustavnost zakona te ustavnost i zakonitost drugih
propisa koji su prestali važiti ako od tog prestanka do podnošenja
zahtjeva ili prijedloga za pokretanje postupka nije prošlo više od
godine dana,

-- odlučuje povodom ustavnih tužbi protiv pojedinačnih odluka državnih
tijela, tijela jedinica lokalne i područne (regionalne) samouprave te
pravnih osoba s javnim ovlastima kad su tim odlukama povrijeđena ljudska
prava i temeljne slobode, kao i pravo na lokalnu i područnu (regionalnu)
samoupravu zajamčeni Ustavom Republike Hrvatske,

-- prati ostvarivanje ustavnosti i zakonitosti te o uočenim pojavama
neustavnosti i nezakonitosti izvješćuje Hrvatski sabor,

-- rješava sukob nadležnosti između tijela zakonodavne, izvršne i
sudbene vlasti,

-- odlučuje, u skladu s Ustavom, o odgovornosti Predsjednika Republike,

-- nadzire ustavnost programa i djelovanja političkih stranaka i može, u
skladu s Ustavom, zabraniti njihov rad,

-- nadzire ustavnost i zakonitost izbora i državnog referenduma i
rješava izborne sporove koji nisu u djelokrugu sudova,

-- obavlja druge poslove određene Ustavom.

Članak 125.a

Ako Ustavni sud utvrdi da nadležno tijelo nije donijelo propis za
izvršenje odredaba Ustava, zakona i drugih propisa, a bilo je dužno
takav propis donijeti, o tome obavještava Vladu, a o propisima koje je
bila dužna donijeti Vlada, obavještava Hrvatski sabor.

Članak 126.

Ustavni sud Republike Hrvatske ukinut će zakon ako utvrdi da je
neustavan.

Ustavni sud Republike Hrvatske ukinut će ili poništiti drugi propis ako
utvrdi da je neustavan ili nezakonit.

U slučajevima iz članka 129. stavka 1. podstavka 3. Ustava, ako Ustavni
sud Republike Hrvatske utvrdi da zakon nije bio u skladu s Ustavom ili
da drugi propis nije bio u skladu s Ustavom i zakonom, donijet će odluku
o utvrđenju neustavnosti ili nezakonitosti.

Članak 127.

Postupak i uvjeti za izbor sudaca Ustavnog suda Republike Hrvatske i
prestanak njihove dužnosti, uvjeti i rokovi za pokretanje postupka
ocjene ustavnosti i zakonitosti, postupak i pravno djelovanje njegovih
odluka, zaštita ljudskih prava i temeljnih sloboda zajamčenih Ustavom i
druga pitanja važna za izvršavanje dužnosti i rad Ustavnog suda
Republike Hrvatske uređuju se ustavnim zakonom.

Ustavni zakon donosi se po postupku određenom za promjenu Ustava.

Unutarnje ustrojstvo Ustavnog suda Republike Hrvatske uređuje se
njegovim poslovnikom.

[]{#_Toc374937875 .anchor}VI. MJESNA, LOKALNA I PODRUČNA (REGIONALNA)
SAMOUPRAVA

Članak 128.

Građanima se jamči pravo na lokalnu i područnu (regionalnu) samoupravu.

Pravo na samoupravu ostvaruje se preko lokalnih, odnosno područnih
(regionalnih) predstavničkih tijela koja su sastavljena od članova
izabranih na slobodnim i tajnim izborima na temelju neposrednog,
jednakog i općega biračkog prava.

Građani mogu neposredno sudjelovati u upravljanju lokalnim poslovima,
putem zborova, referenduma i drugih oblika neposrednog odlučivanja u
skladu sa zakonom i statutom.

Prava iz ovoga članka u Republici Hrvatskoj ostvaruju i građani Europske
unije, u skladu sa zakonom i pravnom stečevinom Europske unije.

Članak 129.

Jedinice lokalne samouprave su općine i gradovi i njihovo područje
određuje se na način propisan zakonom. Zakonom se mogu ustanoviti i
druge jedinice lokalne samouprave.

Jedinice područne (regionalne) samouprave su županije. Područje županije
određuje se na način propisan zakonom.

Zakonom se može glavnom gradu Zagrebu utvrditi položaj županije. Većim
gradovima u Republici Hrvatskoj zakonom se mogu dati ovlasti županije.

U naselju ili dijelu naselja mogu se, u skladu sa zakonom, osnivati
oblici mjesne samouprave.

Članak 129.a

Jedinice lokalne samouprave obavljaju poslove iz lokalnog djelokruga
kojima se neposredno ostvaruju potrebe građana, a osobito poslove koji
se odnose na uređenje naselja i stanovanja, prostorno i urbanističko
planiranje, komunalne djelatnosti, brigu o djeci, socijalnu skrb,
primarnu zdravstvenu zaštitu, odgoj i osnovno obrazovanje, kulturu,
tjelesnu kulturu i sport, tehničku kulturu, zaštitu potrošača, zaštitu i
unapređenje prirodnog okoliša, protupožarnu i civilnu zaštitu.

Jedinice područne (regionalne) samouprave obavljaju poslove od područnog
(regionalnog) značenja, a osobito poslove koji se odnose na školstvo,
zdravstvo, prostorno i urbanističko planiranje, gospodarski razvoj,
promet i prometnu infrastrukturu te planiranje i razvoj mreže
obrazovnih, zdravstvenih, socijalnih i kulturnih ustanova.

Poslovi lokalnog i područnog (regionalnog) djelokruga uređuju se
zakonom. Prilikom dodjeljivanja tih poslova prednost će imati ona tijela
koja su najbliža građanima.

Prilikom određivanja djelokruga jedinica lokalne i područne (regionalne)
samouprave mora se voditi računa o širini i prirodi poslova i o
zahtjevima učinkovitosti i ekonomičnosti.

Članak 129.b

Jedinice lokalne i područne (regionalne) samouprave imaju pravo u okviru
zakona, svojim statutima samostalno urediti unutarnje ustrojstvo i
djelokrug svojih tijela te ih prilagoditi lokalnim potrebama i
mogućnostima.

Članak 130.

U obavljanju poslova iz svojeg djelokruga tijela jedinica lokalne i
područne (regionalne) samouprave samostalna su i podliježu samo nadzoru
ustavnosti i zakonitosti ovlaštenih državnih tijela.

Članak 131.

Jedinice lokalne i područne (regionalne) samouprave imaju pravo na
vlastite prihode kojima slobodno raspolažu u obavljanju poslova iz
svojeg djelokruga.

Prihodi jedinica lokalne i područne (regionalne) samouprave moraju biti
razmjerni njihovim ovlastima predviđenim Ustavom i zakonom.

Država je dužna pomagati financijski slabije jedinice lokalne samouprave
u skladu sa zakonom.

[]{#_Toc374937876 .anchor}VII. MEĐUNARODNI ODNOSI

[]{#_Toc374937877 .anchor}1. MEĐUNARODNI UGOVORI

Članak 132.

U skladu s Ustavom, zakonom i pravilima međunarodnog prava, sklapanje
međunarodnih ugovora u nadležnosti je, ovisno o naravi i sadržaju
međunarodnog ugovora, Hrvatskoga sabora, Predsjednika Republike i Vlade
Republike Hrvatske.

Članak 133.

Hrvatski sabor potvrđuje međunarodne ugovore koji traže donošenje ili
izmjenu zakona, međunarodne ugovore vojne i političke naravi i
međunarodne ugovore koji financijski obvezuju Republiku Hrvatsku.

Međunarodne ugovore kojima se međunarodnoj organizaciji ili savezu daju
ovlasti izvedene iz Ustava Republike Hrvatske Hrvatski sabor potvrđuje
dvotrećinskom većinom glasova svih zastupnika.

Predsjednik Republike potpisuje isprave o ratifikaciji, pristupu,
odobrenju ili prihvatu međunarodnih ugovora koje je Hrvatski sabor
potvrdio na temelju stavka 1. i 2. ovoga članka.

Međunarodne ugovore koji ne podliježu potvrđivanju Hrvatskoga sabora
sklapa Predsjednik Republike na prijedlog Vlade ili Vlada Republike
Hrvatske.

Članak 134.

Međunarodni ugovori koji su sklopljeni i potvrđeni u skladu s Ustavom i
objavljeni, a koji su na snazi, čine dio unutarnjega pravnog poretka
Republike Hrvatske, a po pravnoj su snazi iznad zakona. Njihove se
odredbe mogu mijenjati ili ukidati samo uz uvjete i na način koji su u
njima utvrđeni, ili suglasno općim pravilima međunarodnog prava.

[]{#_Toc374937878 .anchor}2. UDRUŽIVANJE I RAZDRUŽIVANJE

Članak 135.

Pravo da pokrenu postupak udruživanja Republike Hrvatske u saveze s
drugim državama ima najmanje jedna trećina zastupnika u Hrvatskom
saboru, Predsjednik Republike i Vlada Republike Hrvatske.

Zabranjuje se pokretanje postupka udruživanja Republike Hrvatske u
saveze s drugim državama u kojem bi udruživanje dovelo, ili moglo
dovesti do obnavljanja jugoslavenskoga državnog zajedništva, odnosno
neke balkanske državne sveze u bilo kojem obliku.

O udruživanju Republike Hrvatske prethodno odlučuje Hrvatski sabor
dvotrećinskom većinom glasova svih zastupnika.

Odluka o udruživanju Republike Hrvatske donosi se na referendumu većinom
glasova birača koji su pristupili referendumu.

Referendum se mora održati u roku od 30 dana od dana donošenja odluke
Hrvatskoga sabora.

Odredbe ovoga članka o udruživanju odnose se i na uvjete i postupak
razdruživanja Republike Hrvatske.

[]{#_Toc374937879 .anchor}VIII. EUROPSKA UNIJA

[]{#_Toc374937880 .anchor}1. PRAVNA OSNOVA ČLANSTVA I PRIJENOS USTAVNIH
OVLASTI

Članak 141.a

Republika Hrvatska, na temelju članka 142. Ustava, kao država članica
Europske unije, sudjeluje u stvaranju europskog zajedništva, kako bi
zajedno s drugim europskim državama osigurala trajni mir, slobodu,
sigurnost i blagostanje te ostvarila druge zajedničke ciljeve, u skladu
s temeljnim načelima i vrijednostima na kojima se Europska unija
zasniva.

Republika Hrvatska, na temelju članka 140. i 141. Ustava, institucijama
Europske unije povjerava ovlasti koje su potrebne za ostvarivanje prava
i ispunjavanje obveza preuzetih na temelju članstva.

[]{#_Toc374937881 .anchor}2. SUDJELOVANJE U INSTITUCIJAMA EUROPSKE UNIJE

Članak 141.b

Građani Republike Hrvatske neposredno su zastupljeni u Europskom
parlamentu gdje putem svojih izabranih predstavnika odlučuju o stvarima
iz njegove nadležnosti.

Hrvatski sabor sudjeluje u europskom zakonodavnom postupku u skladu s
ugovorima na kojima se temelji Europska unija.

Vlada Republike Hrvatske izvješćuje Hrvatski sabor o prijedlozima
pravnih propisa i odluka u čijem donošenju sudjeluje u institucijama
Europske unije. Hrvatski sabor može o tim prijedlozima donositi
zaključke na osnovi kojih Vlada djeluje u institucijama Europske unije.

Nadzor Hrvatskoga sabora nad djelovanjem Vlade Republike Hrvatske u
institucijama Europske unije uređuje se zakonom.

Republiku Hrvatsku u Vijeću i Europskom vijeću zastupaju, sukladno
njihovim ustavnim ovlastima, Vlada i Predsjednik Republike Hrvatske.

[]{#_Toc374937882 .anchor}3. PRAVO EUROPSKE UNIJE

Članak 141.c

Ostvarivanje prava koja proizlaze iz pravne stečevine Europske unije,
izjednačeno je s ostvarivanjem prava koja su zajamčena hrvatskim pravnim
poretkom.

Pravni akti i odluke koje je Republika Hrvatska prihvatila u
institucijama Europske unije primjenjuju se u Republici Hrvatskoj u
skladu s pravnom stečevinom Europske unije.

Hrvatski sudovi štite subjektivna prava utemeljena na pravnoj stečevini
Europske unije.

Državna tijela, tijela jedinica lokalne i područne (regionalne)
samouprave te pravne osobe s javnim ovlastima izravno primjenjuju pravo
Europske unije.

[]{#_Toc374937883 .anchor}4. PRAVO GRAĐANA EUROPSKE UNIJE

Članak 141.d

Državljani Republike Hrvatske su građani Europske unije i uživaju prava
koja im jamči pravna stečevina Europske unije, a osobito:

-- slobodu kretanja i nastanjivanja na području svih država članica,

-- aktivno i pasivno biračko pravo na izborima za Europski parlament i
na lokalnim izborima u drugoj državi članici, sukladno propisima te
države članice,

-- pravo na diplomatsku i konzularnu zaštitu bilo koje države članice,
jednaku zaštiti vlastitih državljana kada se nalaze u trećoj državi u
kojoj Republika Hrvatska nema diplomatsko-konzularno predstavništvo,

-- pravo podnošenja peticija Europskom parlamentu, predstavki Europskom
ombudsmanu te pravo obraćanja institucijama i savjetodavnim tijelima
Europske unije na hrvatskom jeziku, kao i na svim službenim jezicima
Europske unije, te pravo dobiti odgovor na istom jeziku.

Sva prava ostvaruju se u skladu s uvjetima i ograničenjima propisanima
ugovorima na kojima se temelji Europska unija te mjerama prihvaćenima na
temelju tih ugovora.

U Republici Hrvatskoj sva prava zajamčena pravnom stečevinom Europske
unije uživaju svi građani Europske unije.

[]{#_Toc374937884 .anchor}IX. PROMJENA USTAVA

Članak 136.

Pravo da predloži promjenu Ustava Republike Hrvatske ima najmanje jedna
petina zastupnika u Hrvatskom saboru, Predsjednik Republike i Vlada
Republike Hrvatske.

Članak 137.

Hrvatski sabor odlučuje da li će pristupiti promjeni Ustava većinom
glasova svih zastupnika.

Nacrt promjene Ustava Hrvatski sabor utvrđuje većinom glasova svih
zastupnika.

Članak 138.

O promjeni Ustava odlučuje Hrvatski sabor dvotrećinskom većinom glasova
svih zastupnika.

Članak 139.

Promjenu Ustava proglašava Hrvatski sabor.

[]{#_Toc374937885 .anchor}X. ZAVRŠNE ODREDBE

Članak 140.

Hrvatski sabor donijet će Ustavni zakon za provedbu Ustava Republike
Hrvatske u roku od 6 mjeseci od 16. lipnja 2010., dana proglašenja
Promjene Ustava Republike Hrvatske.

Članak 141.

Ovaj se Ustav primjenjuje od dana kad ga proglasi Sabor Republike
Hrvatske, ako za primjenu pojedinih njegovih odredaba ustavnim zakonom
za njegovu provedbu nije drugačije određeno.

Izbori za Sabor i predsjednika Republike raspisat će se prema izbornim
zakonima koji će se donijeti najkasnije za godinu dana od dana
proglašenja ovog Ustava.

Članak 142.

Za provedbu ovog Ustava donijet će se ustavni zakon.

**Ustavni zakon o izmjenama i dopunama Ustava Republike Hrvatske** (NN
135/97.):

Članak 18.

Naslov: \'IX. Prijelazne i završne odredbe\' i članci 140., 141. i 142.
brišu se.

Članak 19.

Ovlašćuje se Odbor za Ustav, Poslovnik i politički sustav Zastupničkog
doma Sabora da na temelju ovoga Ustavnog zakona utvrdi i objavi
pročišćeni tekst Ustava Republike Hrvatske.

Članak 20.

Ovaj Ustavni zakon stupa na snagu danom objave u \'Narodnim novinama\'.

**Promjena Ustava Republike Hrvatske** (NN 113/00):

Članak 76.

Promjena Ustava stupa na snagu danom proglašenja.\"

**Promjena Ustava Republike Hrvatske** (NN 28/01):

Članak 70.

Iza članka 146. dodaje se Glava IX. i članci 146.a, 146.b i 146.c koji
glase:

\'IX. ZAVRŠNE ODREDBE

Članak 146.a

Stupanjem na snagu ove Promjene Ustava Republike Hrvatske prestaje s
radom Županijski dom Hrvatskoga sabora te prestaje dužnost dosadašnjem
predsjedniku i članovima Državnoga sudbenog vijeća i predsjedniku
Vrhovnog suda Republike Hrvatske.

Članak 146.b

Hrvatski sabor donijet će Ustavni zakon za provedbu Ustava Republike
Hrvatske.

Članak 146.c

Promjena Ustava Republike Hrvatske stupa na snagu kad ju proglasi
Zastupnički dom Hrvatskoga sabora.

 

**Promjena Ustava Republike Hrvatske** (NN 76/10):

Članak 30.

Hrvatski sabor donijet će Ustavni zakon za provedbu Ustava Republike
Hrvatske u roku od 6 mjeseci od dana proglašenja Promjene Ustava.

Članak 31.

Promjena Ustava stupa na snagu danom proglašenja, osim članka 4. u
dijelu koji se odnosi na izvršenje odluka o predaji donesenih sukladno
pravnoj stečevini Europske unije, članka 26. i dodanih članaka 141.b,
141.c i 141.d iz članka 29. ove Promjene Ustava, koji stupaju na snagu
danom pristupanja Republike Hrvatske Europskoj uniji.

.
