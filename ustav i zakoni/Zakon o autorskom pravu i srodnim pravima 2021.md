**ZAKON O AUTORSKOM PRAVU I SRODNIM PRAVIMA**

[DIO PRVI UVODNE ODREDBE
[2](#dio-prvi-uvodne-odredbe)](#dio-prvi-uvodne-odredbe)

[Poglavlje 1. OPĆE ODREDBE
[2](#poglavlje-1.-opće-odredbe)](#poglavlje-1.-opće-odredbe)

[Poglavlje 2. PODRUČJE PRIMJENE ZAKONA
[4](#poglavlje-2.-područje-primjene-zakona)](#poglavlje-2.-područje-primjene-zakona)

[DIO DRUGI AUTORSKO PRAVO
[6](#dio-drugi-autorsko-pravo)](#dio-drugi-autorsko-pravo)

[Poglavlje 1. AUTORSKA DJELA
[6](#poglavlje-1.-autorska-djela)](#poglavlje-1.-autorska-djela)

[Poglavlje 2. AUTORI [8](#poglavlje-2.-autori)](#poglavlje-2.-autori)

[Poglavlje 3. SADRŽAJ AUTORSKOG PRAVA
[10](#poglavlje-3.-sadržaj-autorskog-prava)](#poglavlje-3.-sadržaj-autorskog-prava)

[Poglavlje 4. AUTORSKO PRAVO U PRAVNOM PROMETU
[18](#poglavlje-4.-autorsko-pravo-u-pravnom-prometu)](#poglavlje-4.-autorsko-pravo-u-pravnom-prometu)

[Poglavlje 5. ODNOS AUTORSKOG PRAVA I PRAVA VLASNIŠTVA
[30](#poglavlje-5.-odnos-autorskog-prava-i-prava-vlasništva)](#poglavlje-5.-odnos-autorskog-prava-i-prava-vlasništva)

[Poglavlje 6. VREMENSKA OGRANIČENJA AUTORSKOG PRAVA
[32](#poglavlje-6.-vremenska-ograničenja-autorskog-prava)](#poglavlje-6.-vremenska-ograničenja-autorskog-prava)

[DIO TREĆI SRODNA PRAVA
[33](#dio-treći-srodna-prava)](#dio-treći-srodna-prava)

[Poglavlje 1. PRAVO UMJETNIKA IZVOĐAČA
[33](#poglavlje-1.-pravo-umjetnika-izvođača)](#poglavlje-1.-pravo-umjetnika-izvođača)

[Poglavlje 2. PRAVO PROIZVOĐAČA FONOGRAMA
[35](#poglavlje-2.-pravo-proizvođača-fonograma)](#poglavlje-2.-pravo-proizvođača-fonograma)

[Poglavlje 3. UGOVORI IZMEĐU UMJETNIKA IZVOĐAČA I PROIZVOĐAČA FONOGRAMA
[36](#poglavlje-3.-ugovori-između-umjetnika-izvođača-i-proizvođača-fonograma)](#poglavlje-3.-ugovori-između-umjetnika-izvođača-i-proizvođača-fonograma)

[Poglavlje 4. PRAVO AUDIOVIZUALNIH PRODUCENATA
[37](#poglavlje-4.-pravo-audiovizualnih-producenata)](#poglavlje-4.-pravo-audiovizualnih-producenata)

[Poglavlje 5. PRAVO ORGANIZACIJA ZA EMITIRANJE
[38](#poglavlje-5.-pravo-organizacija-za-emitiranje)](#poglavlje-5.-pravo-organizacija-za-emitiranje)

[Poglavlje 6. PRAVA NAKLADNIKA INFORMATIVNIH PUBLIKACIJA
[40](#poglavlje-6.-prava-nakladnika-informativnih-publikacija)](#poglavlje-6.-prava-nakladnika-informativnih-publikacija)

[Poglavlje 7. PRAVO PROIZVOĐAČA NEORIGINALNIH BAZA PODATAKA
[42](#poglavlje-7.-pravo-proizvođača-neoriginalnih-baza-podataka)](#poglavlje-7.-pravo-proizvođača-neoriginalnih-baza-podataka)

[Poglavlje 8. PRAVO NAKLADNIKA NA PISANIM IZDANJIMA
[43](#poglavlje-8.-pravo-nakladnika-na-pisanim-izdanjima)](#poglavlje-8.-pravo-nakladnika-na-pisanim-izdanjima)

[DIO ČETVRTI SADRŽAJNA OGRANIČENJA AUTORSKOG I SRODNIH PRAVA
[44](#dio-četvrti-sadržajna-ograničenja-autorskog-i-srodnih-prava)](#dio-četvrti-sadržajna-ograničenja-autorskog-i-srodnih-prava)

[DIO PETI OSTVARIVANJE AUTORSKOG I SRODNIH PRAVA
[53](#dio-peti-ostvarivanje-autorskog-i-srodnih-prava)](#dio-peti-ostvarivanje-autorskog-i-srodnih-prava)

[Poglavlje 1. OPĆE ODREDBE
[53](#poglavlje-1.-opće-odredbe-1)](#poglavlje-1.-opće-odredbe-1)

[Poglavlje 2. ODNOS ORGANIZACIJE ZA KOLEKTIVNO OSTVARIVANJE PRAVA I
NOSITELJA PRAVA
[61](#poglavlje-2.-odnos-organizacije-za-kolektivno-ostvarivanje-prava-i-nositelja-prava)](#poglavlje-2.-odnos-organizacije-za-kolektivno-ostvarivanje-prava-i-nositelja-prava)

[Poglavlje 3. UNUTARNJE USTROJSTVO ORGANIZACIJE ZA KOLEKTIVNO
OSTVARIVANJE PRAVA
[62](#poglavlje-3.-unutarnje-ustrojstvo-organizacije-za-kolektivno-ostvarivanje-prava)](#poglavlje-3.-unutarnje-ustrojstvo-organizacije-za-kolektivno-ostvarivanje-prava)

[Poglavlje 4. ODNOS ORGANIZACIJE ZA KOLEKTIVNO OSTVARIVANJE PRAVA I
KORISNIKA
[64](#poglavlje-4.-odnos-organizacije-za-kolektivno-ostvarivanje-prava-i-korisnika)](#poglavlje-4.-odnos-organizacije-za-kolektivno-ostvarivanje-prava-i-korisnika)

[Poglavlje 5. UPRAVLJANJE PRIHODOM OD PRAVA
[69](#poglavlje-5.-upravljanje-prihodom-od-prava)](#poglavlje-5.-upravljanje-prihodom-od-prava)

[Poglavlje 6. TRANSPARENTNOST I IZVJEŠĆIVANJE
[71](#poglavlje-6.-transparentnost-i-izvješćivanje)](#poglavlje-6.-transparentnost-i-izvješćivanje)

[Poglavlje 7. IZDAVANJE ODOBRENJA ZA KORIŠTENJE INTERNETSKIH PRAVA NA
AUTORSKIM GLAZBENIM DJELIMA ZA VIŠE DRŽAVNIH PODRUČJA
[74](#poglavlje-7.-izdavanje-odobrenja-za-korištenje-internetskih-prava-na-autorskim-glazbenim-djelima-za-više-državnih-područja)](#poglavlje-7.-izdavanje-odobrenja-za-korištenje-internetskih-prava-na-autorskim-glazbenim-djelima-za-više-državnih-područja)

[Poglavlje 8. PROVEDBENE MJERE
[77](#poglavlje-8.-provedbene-mjere)](#poglavlje-8.-provedbene-mjere)

[Poglavlje 9. NADZOR NAD KOLEKTIVNIM OSTVARIVANJEM PRAVA
[78](#poglavlje-9.-nadzor-nad-kolektivnim-ostvarivanjem-prava)](#poglavlje-9.-nadzor-nad-kolektivnim-ostvarivanjem-prava)

[DIO ŠESTI ZAŠTITA PRAVA U SLUČAJU POVREDE
[81](#dio-šesti-zaštita-prava-u-slučaju-povrede)](#dio-šesti-zaštita-prava-u-slučaju-povrede)

[DIO SEDMI NADZOR NAD PROVEDBOM ZAKONA I PREKRŠAJI
[86](#dio-sedmi-nadzor-nad-provedbom-zakona-i-prekršaji)](#dio-sedmi-nadzor-nad-provedbom-zakona-i-prekršaji)

[DIO OSMI POSEBNE ODREDBE O HRVATSKIM AUDIOVIZUALNIM DJELIMA U ARHIVU I
PROGRAMIMA HRVATSKE RADIOTELEVIZIJE
[93](#dio-osmi-posebne-odredbe-o-hrvatskim-audiovizualnim-djelima-u-arhivu-i-programima-hrvatske-radiotelevizije)](#dio-osmi-posebne-odredbe-o-hrvatskim-audiovizualnim-djelima-u-arhivu-i-programima-hrvatske-radiotelevizije)

[DIO DEVETI PRIJELAZNE I ZAVRŠNE ODREDBE
[94](#dio-deveti-prijelazne-i-završne-odredbe)](#dio-deveti-prijelazne-i-završne-odredbe)

**ZAKON O AUTORSKOM PRAVU I SRODNIM PRAVIMA**

### DIO PRVI UVODNE ODREDBE

#### Poglavlje 1. OPĆE ODREDBE

Predmet Zakona

Članak 1.

Ovim se Zakonom uređuje:

1\. područje primjene Zakona

2\. autorsko pravo -- pravo autora na njihovim djelima iz književnog,
znanstvenog i umjetničkog područja

3\. srodna prava:

a\) pravo umjetnika izvođača na njihovim izvedbama

b\) pravo proizvođača fonograma na njihovim fonogramima

c\) pravo proizvođača videograma (audiovizualnih producenata) na
njihovim videogramima

d\) pravo organizacija za emitiranje na njihovim programskim signalima

e\) pravo nakladnika informativnih publikacija na njihovim informativnim
publikacijama

f\) pravo proizvođača neoriginalnih baza podataka na njihovim
neoriginalnim bazama podataka

g\) pravo nakladnika na njihovim pisanim izdanjima

4\. autorsko pravo i srodna prava u pravnom prometu

5\. sadržajna i vremenska ograničenja autorskog prava i srodnih prava

6\. ostvarivanje (individualno i kolektivno) autorskog prava i srodnih
prava

7\. zaštita autorskog prava i srodnih prava u slučaju povrede.

Prijenos pravne stečevine Europske unije

Članak 2.

\(1\) Ovim se Zakonom u hrvatsko zakonodavstvo preuzimaju sljedeće
direktive:

-- [Direktiva Vijeća
93/83/EEZ](https://eur-lex.europa.eu/eli/dir/1993/83) od 27. rujna 1993.
o koordinaciji određenih pravila s obzirom na autorsko pravo i srodna
prava koja se odnose na satelitsko emitiranje i kabelsko reemitiranje
(SL L 248, 6. 10. 1993.)

-- Direktiva 96/9/EZ Europskog parlamenta i Vijeća od 11. ožujka 1996. o
pravnoj zaštiti baza podataka (SL L 77, 27. 3. 1996.)

-- [Direktiva 2001/29/EZ](https://eur-lex.europa.eu/eli/dir/2001/29)
Europskog parlamenta i Vijeća od 22. svibnja 2001. o usklađivanju
određenih aspekata autorskog prava i srodnih prava u informacijskom
društvu (SL L 167, 22. 6. 2001.)

-- [Direktiva 2001/84/EZ](https://eur-lex.europa.eu/eli/dir/2001/84)
Europskog parlamenta i Vijeća od 27. rujna 2001. o pravu slijeđenja u
korist autora izvornika umjetničkog djela (SL L 272, 13. 10. 2001.)

-- [Direktiva 2004/48/EZ](https://eur-lex.europa.eu/eli/dir/2004/48)
Europskog parlamenta i Vijeća od 29. travnja 2004. o provedbi prava
intelektualnog vlasništva (SL L 157, 30. 4. 2004.)

-- [Direktiva 2006/123/EZ](https://eur-lex.europa.eu/eli/dir/2006/123)
Europskog parlamenta i Vijeća od 12. prosinca 2006. o uslugama na
unutarnjem tržištu (SL L 376, 27. 12. 2006.)

-- [Direktiva 2006/115/EZ](https://eur-lex.europa.eu/eli/dir/2006/115)
Europskog parlamenta i Vijeća od 12. prosinca 2006. o pravu
iznajmljivanja i pravu posudbe te o određenim autorskom pravu srodnim
pravima u području intelektualnog vlasništva (kodificirana verzija) (SL
L 376, 27. 12. 2006.)

-- [Direktiva 2006/116/EZ](https://eur-lex.europa.eu/eli/dir/2006/116)
Europskog parlamenta i Vijeća od 12. prosinca 2006. o trajanju zaštite
autorskog prava i određenih srodnih prava (kodificirana verzija) (SL L
372, 27. 12. 2006.)

-- [Direktiva 2009/24/EZ](https://eur-lex.europa.eu/eli/dir/2009/24)
Europskog parlamenta i Vijeća od 23. travnja 2009. o pravnoj zaštiti
računalnih programa (kodificirana verzija) (SL L 111, 5. 5. 2009.)

-- Direktiva 2011/77/EU Europskog parlamenta i Vijeća od 27. rujna 2011.
o izmjeni Direktive 2006/116/EZ o trajanju zaštite autorskog prava i
određenih srodnih prava (SL L 265, 11. 10. 2011.)

-- [Direktiva 2012/28/EU](https://eur-lex.europa.eu/eli/dir/2012/28)
Europskog parlamenta i Vijeća od 25. listopada 2012. o određenim
dozvoljenim korištenjima djela siročadi (SL L 299, 27. 10. 2012.)

-- [Direktiva 2014/26/EU](https://eur-lex.europa.eu/eli/dir/2014/26)
Europskog parlamenta i Vijeća od 26. veljače 2014. o kolektivnom
ostvarivanju autorskog prava i srodnih prava te izdavanju odobrenja za
više državnih područja za prava na internetsko korištenje glazbenih
djela na unutarnjem tržištu (SL L 84, 20. 3. 2014.)

-- [Direktiva (EU)
2017/1564](https://eur-lex.europa.eu/eli/dir/2017/1564) Europskog
parlamenta i Vijeća od 13. rujna 2017. o određenim dopuštenim upotrebama
određenih djela i drugih predmeta zaštite koji su zaštićeni autorskim
pravom i srodnim pravima u korist osoba koje su slijepe, koje imaju
oštećenje vida ili imaju drugih poteškoća u korištenju tiskanim
materijalima i o izmjeni Direktive 2001/29/EZ o usklađivanju određenih
aspekata autorskog i srodnih prava u informacijskom društvu (SL L 242,
20. 9. 2017.)

-- [Direktiva (EU) 2019/789](https://eur-lex.europa.eu/eli/dir/2019/789)
Europskog parlamenta i Vijeća od 17. travnja 2019. o utvrđivanju pravila
o ostvarivanju autorskog prava i srodnih prava koja se primjenjuju na
određene internetske prijenose organizacija za radiodifuziju i
reemitiranja televizijskih i radijskih programa te o izmjeni Direktive
Vijeća 93/83/EEZ (SL L 130, 17. 5. 2019.)

-- [Direktiva (EU) 2019/790](https://eur-lex.europa.eu/eli/dir/2019/790)
Europskog parlamenta i Vijeća od 17. travnja 2019. o autorskom prarodnim
pravima na jedinstvenom digitalnom tržištu i izmjeni direktiva 96/9/EZ i
2001/29/EZ (SL L 130, 17. 5. 2019.) i Ispravak Direktive (EU) 2019/790
Europskog parlamenta i Vijeća od 17. travnja 2019. o autorskom prarodnim
pravima na jedinstvenom digitalnom tržištu i izmjeni direktiva 96/9/EZ i
2001/29/EZ (SL L 134, 22. 5. 2019.).

\(2\) Ovim Zakonom osiguravaju se pretpostavke za provedbu:

-- [Uredbe (EU) 2017/1128](https://eur-lex.europa.eu/eli/reg/2017/1128)
Europskog parlamenta i Vijeća od 14. lipnja 2017. o prekograničnoj
prenosivosti usluga internetskog sadržaja na unutarnjem tržištu (SL L
168, 30. 6. 2017.) i

-- [Uredbe (EU) 2017/1563](https://eur-lex.europa.eu/eli/reg/2017/1563)
Europskog parlamenta i Vijeća od 13. rujna 2017. o prekograničnoj
razmjeni između Unije i trećih zemalja primjeraka u dostupnom formatu
određenih djela i drugih predmeta zaštite koji su zaštićeni autorskim
pravom i srodnim pravima u korist osoba koje su slijepe, koje imaju
oštećenje vida ili imaju drugih poteškoća u korištenju tiskanim
materijalima (SL L 242, 20. 9. 2017.).

Rodna neutralnost izraza

Članak 3.

Izrazi koji se koriste u ovome Zakonu, a imaju rodno značenje odnose se
jednako na muški i ženski rod.

Autorsko pravo i srodna prava, nositelji prava

Članak 4.

\(1\) Autorsko pravo pripada, po svojoj naravi, fizičkoj osobi koja
stvori autorsko djelo.

\(2\) Pravo umjetnika izvođača pripada, po svojoj naravi, fizičkoj osobi
koja izvede djelo iz književnog ili umjetničkog područja ili izražaja
folklora.

\(3\) Izvorni nositelj drugih srodnih prava može biti svaka fizička ili
pravna osoba, ako ovim Zakonom nije drukčije određeno.

\(4\) Autorsko pravo i srodna prava mogu se protiv volje njihovih
nositelja ograničiti samo pod pretpostavkama i na način određen ovim
Zakonom.

\(5\) Nositelj prava je fizička ili pravna osoba, različita od
organizacije za kolektivno ostvarivanje prava, koja je nositelj
autorskog prava ili srodnog prava ili koja na temelju ugovora o
korištenju prava ili ovoga Zakona ima pravo na udio u prihodima od
prava.

Objavljivanje, izdavanje, javnost i javno korištenje

Članak 5.

\(1\) Autorsko djelo ili predmet srodnog prava smatra se objavljenim ako
je učinjen pristupačnim javnosti uz pristanak nositelja prava.

\(2\) Autorsko djelo ili predmet srodnog prava smatra se izdanim:

-- ako su uz pristanak nositelja prava primjerci toga autorskoga djela
odnosno predmeta srodnog prava ponuđeni javnosti ili stavljeni u promet
u količini koja zadovoljava razumne potrebe javnosti

-- ako je autorsko djelo ili predmet srodnog prava učinjen dostupnim
javnosti, bežično ili putem žica, na način koji pripadnicima javnosti
omogućava pristup autorskom djelu ili predmetu srodnog prava s mjesta i
u vrijeme koje sami odaberu.

\(3\) Javnost označava veći broj osoba koje su izvan uobičajenoga užeg
kruga osoba usko povezanih rodbinskim ili drugim osobnim vezama.

\(4\) Javnim korištenjem autorskog djela smatra se svako korištenje
autorskog djela ili predmeta srodnih prava koje je pristupačno javnosti
ili korištenje u prostoru koji je pristupačan pripadnicima javnosti ili
omogućavanje pripadnicima javnosti pristupa autorskom djelu i predmetima
srodnih prava s mjesta i u vrijeme koje sami odaberu.

Odnos između autorskog prava i srodnih prava te međusobni odnos srodnih
prava

Članak 6.

\(1\) Zaštita srodnih prava, prema ovom Zakonu, ostavlja netaknutom i ni
na koji način ne utječe na zaštitu autorskog prava. Ni jedna odredba
ovoga Zakona o zaštiti srodnih prava ne smije se tumačiti tako da šteti
zaštiti autorskog prava.

\(2\) Ostvarivanje prava umjetnika izvođača na priopćavanje javnosti
fiksiranih izvedbi iz članka 136. stavka 1. ovoga Zakona ne smije
štetiti ostvarivanju autorskog prava.

\(3\) Ostvarivanje prava proizvođača fonograma ne smije štetiti
ostvarivanju autorskog prava ni prava umjetnika izvođača.

\(4\) Ostvarivanje prava audiovizualnih producenata ne smije štetiti
ostvarivanju autorskog prava, prava umjetnika izvođača ni prava
proizvođača fonograma.

\(5\) Ostvarivanje prava organizacija za emitiranje ne smije štetiti
ostvarivanju autorskog prava, prava umjetnika izvođača, prava
proizvođača fonograma ni prava audiovizualnih producenata.

\(6\) Ostvarivanje prava nakladnika informativnih publikacija ne smije
štetiti ostvarivanju autorskog prava, prava umjetnika izvođača, prava
proizvođača fonograma, prava audiovizualnih producenata ni prava
organizacija za emitiranje.

\(7\) Nakladnik informativnih publikacija ne može se pozvati na svoje
pravo nakladnika informativnih publikacija protiv nositelja autorskog
ili srodnog prava na autorskim djelima i predmetima srodnih prava
uvrštenim u njegovu informativnu publikaciju, a osobito ih ne može
pozivanjem na svoje pravo nakladnika informativnih publikacija
spriječiti da koriste svoja autorska djela i predmete srodnih prava
neovisno o informativnoj publikaciji u koju su uvrštena.

\(8\) Ako je autorsko djelo ili predmet srodnog prava uključen u
informativnu publikaciju na temelju stečenog neisključivog prava
iskorištavanja, nakladnik informativne publikacije ne može se pozvati na
svoje pravo protiv drugih stjecatelja neisključivog prava iskorištavanja
istih autorskih djela ili predmeta srodnih prava.

\(9\) Nakladnik informativnih publikacija ne može pozivom na svoje pravo
zabraniti korištenja autorskih djela ili predmeta srodnih prava za koja
je zaštita istekla.

\(10\) Ostvarivanje prava proizvođača neoriginalne baze podataka ne
smije štetiti ostvarivanju autorskog prava, prava umjetnika izvođača,
prava proizvođača fonograma, prava audiovizualnih producenata, prava
organizacija za emitiranje ni prava nakladnika informativnih
publikacija.

#### Poglavlje 2. PODRUČJE PRIMJENE ZAKONA

Općenite odredbe o području primjene Zakona

Članak 7.

\(1\) Zaštićeni su po ovom Zakonu autori i nositelji srodnih prava koji
su državljani Republike Hrvatske ili druge države članice Europske unije
ili imaju svoje sjedište u Republici Hrvatskoj ili u drugoj državi
članici Europske unije.

\(2\) Jednako kao osobe iz stavka 1. ovoga članka, zaštićene su fizičke
i pravne osobe koje su državljani trećih država ili u trećim državama
imaju svoje sjedište (u daljnjem tekstu: stranci), u okviru obveza što
ih je Republika Hrvatska prihvatila na temelju međunarodnih ugovora ili
na temelju stvarne uzajamnosti. Dok se ne dokaže suprotno, smatra se da
stvarna uzajamnost postoji.

\(3\) Iznimno od odredaba stavaka 1. i 2. ovoga članka, zaštićeni su po
ovom Zakonu stranci:

-- u pogledu autorskih djela pisanih na hrvatskom jeziku

-- u pogledu moralnih prava

-- u pogledu prava slijeđenja i prava proizvođača neoriginalne baze
podataka na temelju stvarne uzajamnosti.

\(4\) Stranac neće imati u Republici Hrvatskoj veću zaštitu no što je
ima u državi čiji je državljanin ili u kojoj ima svoje sjedište ako
osoba iz stavka 1. ovoga članka ima u državi stranca manju zaštitu no
što joj je priznata ovim Zakonom.

Autori

Članak 8.

Uz osobe iz članka 7. stavaka 2. i 3. ovoga Zakona, zaštićeni su po ovom
Zakonu i stranci -- autori:

-- koji imaju uobičajeno boravište u Republici Hrvatskoj

-- u pogledu arhitektonskih djela sagrađenih na teritoriju Republike
Hrvatske i djela vizualnih umjetnosti koja su čvrsti sastavni dijelovi
nekretnine koja se nalazi na području Republike Hrvatske.

Umjetnici izvođači

Članak 9.

Uz osobe iz članka 7. stavaka 2. i 3. ovoga Zakona, zaštićeni su po ovom
Zakonu i stranci -- umjetnici izvođači, sukladno članku 7. stavku 4.
ovoga Zakona, koji imaju uobičajeno boravište u Republici Hrvatskoj.

Proizvođači fonograma i audiovizualni producenti

Članak 10.

Uz osobe iz članka 7. stavaka 2. i 3. ovoga Zakona, zaštićeni su po ovom
Zakonu, sukladno članku 7. stavku 4., i strani proizvođači fonograma i
audiovizualni producenti, ako je njihov fonogram odnosno videogram prvi
put izdan u Republici Hrvatskoj.

Organizacije za emitiranje

Članak 11.

Uz osobe iz članka 7. stavaka 2. i 3. ovoga Zakona, sukladno članku 7.
stavku 4. ovoga Zakona, zaštićene su po ovom Zakonu strane organizacije
za emitiranje koje prenose svoja emitiranja preko odašiljača koji su na
teritoriju Republike Hrvatske.

Uspoređivanje rokova trajanja

Članak 12.

\(1\) Za strance -- autore, koji su zaštićeni po ovom Zakonu, vrijede
rokovi trajanja autorskog prava iz ovoga Zakona, s tim da istječu
najkasnije na dan kada istječe zaštita u državi čiji su državljani i ne
mogu biti dulji od rokova predviđenih ovim Zakonom.

\(2\) U opsegu primjene međunarodnih obveza, za strance -- nositelje
srodnih prava, koji su zaštićeni po ovom Zakonu, vrijede rokovi trajanja
odnosnih prava iz ovoga Zakona, s tim da istječu najkasnije na dan kada
istječe zaštita u državi čiji su državljani ili gdje imaju sjedište i ne
mogu biti dulji od rokova predviđenih ovim Zakonom.

Osobe bez državljanstva (apatridi)

Članak 13.

\(1\) Autori i nositelji srodnih prava koji nemaju državljanstvo ili ga
se ne može utvrditi jednako su zaštićeni po ovom Zakonu kao državljani
Republike Hrvatske ako u njoj imaju svoje uobičajeno boravište.

\(2\) Ako osobe iz stavka 1. ovoga članka nemaju uobičajeno boravište u
Republici Hrvatskoj, jednako su zaštićeni kao državljani države u kojoj
imaju svoje uobičajeno boravište.

### DIO DRUGI AUTORSKO PRAVO

#### Poglavlje 1. AUTORSKA DJELA

Autorsko djelo

Članak 14.

\(1\) Autorsko djelo je originalna intelektualna tvorevina iz
književnog, znanstvenog ili umjetničkog područja koja ima individualni
karakter, bez obzira na način i oblik izražavanja, vrstu, vrijednost ili
namjenu, ako ovim Zakonom nije drukčije određeno.

\(2\) Autorska djela su:

-- jezična djela, kao što su pisana djela, govorna djela te računalni
programi, koji obuhvaćaju izražaj računalnog programa u bilo kojem
obliku, uključujući i pripremni dizajnerski materijal

-- glazbena djela, s riječima ili bez riječi

-- dramska i dramsko-glazbena djela

-- koreografska i pantomimska djela

-- djela vizualnih umjetnosti s područja slikarstva, kiparstva i
grafike, bez obzira na materijal od kojega su načinjena, te ostala djela
vizualnih umjetnosti

-- djela arhitekture, kao što su skice, studije, plastični i drugi
prikazi, nacrti, idejna rješenja, idejni projekti, glavni projekti,
izvedbeni projekti, planovi te izvedene građevine i zahvati u prostoru
iz područja arhitekture, urbanizma i krajobrazne arhitekture

-- djela primijenjenih umjetnosti i industrijskog dizajna

-- fotografska djela i djela proizvedena postupkom koji je sličan
fotografskom

-- audiovizualna djela, kao što su kinematografski, televizijski,
dokumentarni, crtani, reklamni ili drugi filmovi te druga audiovizualna
djela izražena slikama, sa zvukom ili bez zvuka, u vremenski
organiziranom slijedu promjena, bez obzira na vrstu podloge na koju su
fiksirana

-- novinarska djela, kao što su članci, fotografije i audiovizualni
prilozi

-- videoigre i druga multimedijalna djela

-- kartografska djela

-- prikazi znanstvene ili tehničke prirode kao što su crteži, planovi,
skice, tablice

-- druge vrste originalnih intelektualnih tvorevina koje imaju
individualni karakter.

\(3\) Predmet autorskog prava može biti svako autorsko djelo osim onoga
koje to ne može biti po svojoj naravi, kao i onoga za koje je odredbama
ovoga Zakona određeno da ne može biti predmetom autorskog prava.

\(4\) Predmet autorskog prava je autorsko djelo u cjelini, uključujući i
nedovršeno autorsko djelo, naslov te dijelovi autorskog djela koji
udovoljavaju pretpostavkama iz stavka 1. ovoga članka.

\(5\) Naslov autorskog djela koji ne udovoljava pretpostavkama da bi bio
predmet autorskog prava, a koji je već korišten za neko autorsko djelo,
ne može se koristiti za djelo iste vrste ako bi mogao izazvati zabunu o
autoru.

Prerade

Članak 15.

\(1\) Prijevodi i druge prerade autorskog djela, koje su originalne
intelektualne tvorevine individualnog karaktera, zaštićene su kao
samostalna autorska djela. To uključuje prijevode, prilagodbe, obrade i
druge izmjene računalnog programa, koje su originalne intelektualne
tvorevine individualnog karaktera.

\(2\) Odredbe stavka 1. ovoga članka ne utječu na prava autora izvornog
djela.

\(3\) Prijevodi službenih tekstova iz područja zakonodavstva, uprave i
sudstva, koji su originalne intelektualne tvorevine individualnog
karaktera, zaštićeni su kao samostalna autorska djela, osim ako su
učinjeni radi službenog informiranja javnosti i kao takvi objavljeni.

\(4\) Iznimno od stavka 1. ovoga članka, ne smatraju se originalnim
intelektualnim tvorevinama i nisu zaštićena kao prerade neznatno
prerađena, prilagođena ili glazbeno obrađena glazbena djela s riječima
ili bez riječi, u odnosu na koja je istekla zaštita autorskim pravom.

Autorska zbirka i autorska baza podataka

Članak 16.

\(1\) Zbirka samostalnih autorskih djela, podataka ili druge građe koja
prema izboru ili rasporedu sastavnih elemenata čini originalnu
intelektualnu tvorevinu individualnog karaktera sukladno članku 14.
stavku 1. ovoga Zakona (u daljnjem tekstu: autorska zbirka), kao što je
enciklopedija, zbornik, antologija, baza podataka i sl., zaštićena je
kao zasebno autorsko djelo. Nijedan drugi kriterij neće se primjenjivati
za prikladnost autorskopravne zaštite autorske zbirke.

\(2\) Zaštita koju uživa autorska zbirka iz stavka 1. ovoga članka ne
proteže se na njezin sadržaj i ni na koji način ne utječe na prava koja
postoje na autorskim djelima i predmetima srodnih prava uvrštenim u tu
zbirku.

\(3\) Autorska baza podataka je autorska zbirka samostalnih autorskih
djela, podataka ili druge građe uređena po određenom sustavu ili metodi,
čiji su elementi pojedinačno pristupačni elektroničkim ili drugim
sredstvima.

\(4\) Zaštita koja je ovim Zakonom predviđena za autorsku bazu podataka
iz stavka 3. ovoga članka ne odnosi se na računalne programe koji su
korišteni za njezinu izradu ili rad. Takvi računalni programi zaštićeni
su kao zasebna autorska djela ako su originalne intelektualne tvorevine
individualnog karaktera.

Autorska djela koja su nedostupna na tržištu

Članak 17.

\(1\) Autorsko djelo smatra se nedostupnim na tržištu kad se, s obzirom
na obilježja tog autorskog djela, nakon uloženog razumnog napora da se
utvrdi je li djelo dostupno javnosti, može u dobroj vjeri smatrati da
cijelo djelo nije dostupno javnosti u okviru uobičajenih kanala
trgovine. Tu su uključena i djela koja nikada nisu bila dostupna na
tržištu.

\(2\) Razuman napor ne podrazumijeva ponovljeno djelovanje tijekom
vremena, ali uključuje uzimanje u obzir svih lako pristupačnih dokaza o
budućoj dostupnosti djela u okviru uobičajenih kanala trgovine.

\(3\) Dostupnost autorskog djela na tržištu u pravilu se utvrđuje
uzorkovanjem ili sličnim razmjernim mehanizmom, osim u slučajevima kad
se smatra razumnim utvrđivati dostupnost javnosti pojedinačnih autorskih
djela, s obzirom na pristupačnost relevantnih podataka, vjerojatnost
komercijalne dostupnosti i očekivane troškove poduzimanja radnji
utvrđivanja dostupnosti javnosti. Ograničena dostupnost autorskog djela,
kao što je dostupnost u antikvarijatima, ili teoretska mogućnost
dobivanja odobrenja za korištenje ne smatra se dostupnošću u okviru
uobičajenih kanala trgovine.

\(4\) Autor može u svakom trenutku izričito pisanom izjavom isključiti
primjenu odredaba stavaka od 1. do 3. ovoga članka u odnosu na jedno ili
više ili sva svoja djela koja se po ovome članku smatraju djelima koja
su nedostupna na tržištu.

\(5\) Podatke o djelima koja su nedostupna na tržištu institucije
kulturne baštine iz članka 187. stavka 3. ovoga Zakona dužne su
dostaviti Uredu Europske unije za intelektualno vlasništvo, u skladu s
Uredbom (EU) 386/2012 Europskog parlamenta i Vijeća od 19. travnja 2012.
o povjeravanju Uredu za usklađivanje na unutarnjem tržištu (žigovi i
dizajni) zadaća u vezi s provedbom prava intelektualnog vlasništva,
uključujući i okupljanje predstavnika javnog i privatnog sektora u
okviru Europske promatračnice za povrede prava intelektualnog vlasništva
(SL L 129, 16. 5. 2012.), radi objave na javnom jedinstvenom
internetskom portalu koji vodi taj Ured. Podaci o stranama ugovora o
davanju dopuštenja za umnožavanje, distribuiranje, priopćavanje
javnosti, uključujući i činjenje dostupnim javnosti, autorskih djela
nedostupnih na tržištu, obuhvaćenim područjima i korištenjima moraju
biti trajno, lako i stvarno dostupni na javnom jedinstvenom internetskom
portalu koji vodi Ured, najranije šest mjeseci prije korištenja u skladu
s člankom 192. ili 223. ovoga Zakona.

Nezaštićene tvorevine

Članak 18.

\(1\) Predmetom autorskog prava su izražaji, a ne ideje, postupci,
metode rada ili matematički koncepti kao takvi.

\(2\) Nisu autorska djela:

1\. otkrića

2\. ideje i načela na kojima se zasniva bilo koji element računalnog
programa, uključujući i one na kojima se zasnivaju njegova sučelja

3\. dnevne novosti i druge vijesti koje imaju karakter običnih medijskih
informacija.

\(3\) Službeni tekstovi iz područja zakonodavstva, uprave i sudstva, kao
što su zakoni, uredbe, odluke, izvješća, zapisnici, sudske odluke i
slično, službeni programi, kao što su školski i akademski programi,
programi rada i slično, prostorni planovi, kao što su plan prostornog
razvoja, urbanistički plan i slično, konzervatorske podloge, kao i
njihove zbirke, zaštićeni su kao autorska djela od trenutka stvaranja,
ako su originalne intelektualne tvorevine koje imaju individualan
karakter. U trenutku kad budu predani u bilo kakav službeni postupak ili
budu predani službenoj osobi radi informiranja javnosti ili javnog
korištenja ili kad budu objavljeni radi službenog informiranja javnosti,
prestaju biti zaštićeni autorskim pravom.

\(4\) Svatko tko na bilo koji način javno prenosi dnevne novosti i druge
vijesti koje imaju karakter običnih medijskih informacija i nisu
predmetom autorskog prava te druge medijske informacije za koje je
saznao iz javno objavljenih izvora dužan je u svojoj objavi jasno i na
vidljiv način označiti:

-- naziv nakladnika informativnih publikacija ili organizacije za
emitiranje ili drugog nakladnika medija ili elektroničkog medija koji je
prvi objavio dnevnu novost, drugu vijest ili drugu medijsku informaciju
te

-- ime i prezime novinara koji je potpisan, ako je to u skladu s
uobičajenom praksom u medijskom izvješćivanju.

\(5\) Kad netko koristi tuđa autorska djela ili predmete srodnih prava
koji sadrže dnevne novosti i druge vijesti ili druge medijske
informacije za izradu svojih javnih objava istih dnevnih novosti i
drugih vijesti ili drugih medijskih informacija, na način za koji po
ovome Zakonu nije potrebno pribaviti odobrenje nositelja prava ili
organizacije za kolektivno ostvarivanje prava, dužan je navesti izvore
koje je koristio tako da na primjeren, jasan i vidljiv način označi:

-- naziv nakladnika informativnih publikacija ili organizacije za
emitiranje ili drugog nakladnika medija ili elektroničkog medija čije
sadržaje koristi te

-- ime i prezime novinara koji je potpisan, ako je to u skladu s
uobičajenom praksom u medijskom izvješćivanju.

\(6\) Navođenje izvora i naziva iz stavaka 4. i 5. ovoga članka ne
smatra se oglašavanjem.

\(7\) Narodne književne i umjetničke tvorevine u izvornom obliku nisu
predmet autorskog prava, ali se za njihovo priopćavanje javnosti plaća
naknada kao za priopćavanje javnosti zaštićenih autorskih djela. Naknada
se koristi za poticanje odgovarajućeg umjetničkog i kulturnog
stvaralaštva pretežno nekomercijalne naravi i kulturne raznolikosti u
odgovarajućem umjetničkom i kulturnom području sukladno članku 245.
stavku 4. ovoga Zakona. Naknada se ostvaruje obavezno kolektivno.
Naknadu nisu dužne plaćati institucije kulturne baštine iz članka 187.
stavka 3. ovoga Zakona.

\(8\) Kad je rok zaštite za autorsko djelo vizualnih umjetnosti istekao,
nijedna tvorevina nastala umnožavanjem takvog djela nije prikladna za
autorskopravnu zaštitu, osim ako je riječ o tvorevini koja je sama po
sebi originalna intelektualna tvorevina njezina autora koja ima
individualni karakter u smislu članka 14. stavka 1. ovoga Zakona.

#### Poglavlje 2. AUTORI

Autor

Članak 19.

\(1\) Autor djela je fizička osoba koja je autorsko djelo stvorila.

\(2\) Autoru pripada autorsko pravo na njegovu autorskom djelu činom
samog stvaranja autorskog djela.

Autori sastavljenih djela

Članak 20.

\(1\) Ako dva ili više autora sastave svoja stvorena autorska djela radi
njihova zajedničkog korištenja, svaki od autora zadržava autorsko pravo
na svojem autorskom djelu.

\(2\) Međusobni odnosi autora sastavljenog djela uređuju se ugovorom.
Ako takav ugovor nije sklopljen ili ako takvim ugovorom ili pravilima
odgovarajuće organizacije za kolektivno ostvarivanje prava nije drukčije
određeno, smatra se da svi autori sastavljenog djela imaju pravo na
jednak udio u naknadi za korištenje toga sastavljenog djela.

\(3\) Glazbeno djelo s riječima smatra se sastavljenim djelom.

Koautori

Članak 21.

\(1\) Koautori djela su osobe koje su zajedničkim radom stvorile
autorsko djelo, a čijim se doprinosima ne može samostalno koristiti.

\(2\) Koautorima pripada zajedničko autorsko pravo na stvorenom
autorskom djelu, tako da svakome pripada dio toga autorskog prava
računski određen razmjerno prema cijelom autorskom pravu (u daljnjem
tekstu: koautorski dio).

\(3\) U sumnji koliki su koautorski dijelovi smatra se da su jednaki.

\(4\) Za objavljivanje, korištenje te za izmjenu njihova djela potreban
je pristanak svih koautora. Pojedini koautor ne može uskratiti svoj
pristanak iz razloga koji je protivan načelu savjesnosti i poštenja, ni
poduzimati bilo koju radnju koja neopravdano šteti ili bi mogla štetiti
zakonitim interesima ostalih koautora. Ako se ne postigne suglasnost
svih koautora o objavljivanju, korištenju ili izmjeni njihova djela,
odluku o tome donijet će sud na zahtjev bilo kojeg od koautora.

\(5\) Udio pojedinog koautora u koristima ostvarenim korištenjem
koautorskog djela određuje se razmjerno njegovu koautorskom dijelu, ako
nije drukčije određeno ugovorom između koautora ili pravilima
odgovarajuće organizacije za kolektivno ostvarivanje prava.

Koautori audiovizualnog djela

Članak 22.

\(1\) Audiovizualna djela smatraju se koautorskim djelima.

\(2\) Glavni koautor audiovizualnog djela je glavni redatelj.

\(3\) Ostali koautori audiovizualnog djela su:

1\. autor scenarija

2\. glavni snimatelj

3\. glavni montažer slike i zvuka

4\. skladatelj glazbe posebno skladane za korištenje u tom djelu.

\(4\) Ako je crtež odnosno animacija bitan element audiovizualnog djela,
koautor takvog djela je i glavni crtač odnosno glavni animator.

\(5\) Ako neka druga fizička osoba dokaže da je njezina originalna
intelektualna tvorevina individualnog karaktera bitan element
audiovizualnog djela te da bi mogla biti, prema članku 14. stavku 1.
ovoga Zakona, koautor tog djela, bit će priznata kao koautor tog
audiovizualnog djela.

Autori doprinosa audiovizualnom djelu

Članak 23.

Skladatelj glazbe, crtač ili animator koji se ne smatraju koautorima
audiovizualnog djela prema članku 22. stavcima 3. i 4. ovoga Zakona,
pomoćni redatelj, autor dijaloga, operater kamere, scenograf,
kostimograf, slikar maski, autor posebnih vizualnih ili zvučnih efekata
i drugi autori koji sudjeluju u stvaranju audiovizualnog djela imaju
autorska prava na svojim individualnim doprinosima (u daljnjem tekstu:
autori doprinosa).

Predmnijeva autorstva

Članak 24.

Autorom se smatra fizička osoba čije je ime, pseudonim, umjetnički znak
ili kôd na uobičajen način označen na primjercima autorskog djela ili
pri objavi autorskog djela, dok se ne dokaže suprotno.

Autorska djela kojima se autor ne može utvrditi ili pronaći (djela
siročad)

Članak 25.

\(1\) Autorsko djelo smatra se djelom siročetom ako ni nakon pažljive
potrage provedene u skladu s ovim Zakonom nije identificiran autor toga
djela ili nijedan od koautora ili je identificiran autor, ali nije
pronađen ili su identificirani koautori, ali nisu svi pronađeni.

\(2\) Institucije kulturne baštine iz članka 187. stavka 3. ovoga
Zakona, obrazovne ustanove te javne organizacije za emitiranje dužne su
prije uporabe djela siročeta, u skladu s ovim Zakonom, u dobroj vjeri
provesti pažljivu potragu za svako djelo u svrhu identifikacije i/ili
pronalaženja autora ili koautora djela iz svojih zbirki i arhiva.
Pažljiva potraga provodi se pretragom odgovarajućih izvora za odnosnu
kategoriju djela te se evidentira. Ako postoje dokazi na temelju kojih
se može zaključiti da se relevantni podaci o nositeljima prava mogu
pronaći u drugim državama, pretražit će se i izvori podataka dostupni u
tim državama.

\(3\) Institucija kulturne baštine iz članka 187. stavka 3. ovoga Zakona
može na temelju ugovora ovlastiti drugu instituciju kulturne baštine ili
drugu fizičku ili pravnu osobu da u njezino ime i za njezin račun
provodi pažljive potrage.

\(4\) Odredbe ovoga članka primjenjuju se na:

-- djela izdana u obliku knjiga, časopisa, novina, revija ili drugih
tiskovina te kinematografska ili druga audiovizualna djela koja čine
sastavni dio zbirki u javno dostupnim knjižnicama, obrazovnim ustanovama
ili muzejima i drugim pravnim osobama koje obavljaju muzejsku
djelatnost, kao i zbirki arhiva ili ustanova za filmsku i audiobaštinu
te

-- kinematografska ili druga audiovizualna djela koja su proizvele javne
organizacije za emitiranje ili njihovi pravni prednici do zaključno 31.
prosinca 2002., i koja se nalaze u njihovim arhivima.

\(5\) Odredbe ovoga članka primjenjuju se na djela iz stavka 4. ovoga
članka koja:

-- su zaštićena autorskim pravom i prvi su put izdana u Repub­lici
Hrvatskoj ili, ako nisu izdana, prvi su put emitirana u Republici
Hrvatskoj ili čiji proizvođač ima sjedište ili stalno boravište u
Republici Hrvatskoj

-- nikad nisu bila izdana ili emitirana, ali su ih na drugi način uz
pristanak autora prvi put javno objavile javno dostupne knjižnice,
obrazovne ustanove ili muzeji i druge pravne osobe koje obavljaju
muzejsku djelatnost, kao i arhivi, ustanove za filmsku i audiobaštinu te
javne organizacije za emitiranje osnovane u Republici Hrvatskoj, pod
uvjetom da se opravdano može smatrati da se autori tih djela ne bi
protivili korištenjima opisanim u članku 189. ovoga Zakona

-- su ugrađena ili uključena u djela ili čine sastavni dio tih djela.

\(6\) Ako su neki koautori pronađeni, s djelom siročetom postupat će se
na način na kakav su pronađeni koautori odobrili korištenje tog djela.

\(7\) Autor ili koautor djela siročeta može u bilo kojem trenutku
prekinuti primjenu odredaba o postupanju s djelima siročadi iz ovoga
Zakona u odnosu na vlastita prava.

\(8\) Djelo koje se prema pravu druge države članice Europske unije
smatra djelom siročetom smatra se djelom siročetom i u Republici
Hrvatskoj, bez potrebe provedbe postupka pažljive potrage. Isto se na
odgovarajući način primjenjuje i na koautorska djela u odnosu na koja je
u drugoj državi članici Europske unije utvrđeno da im pripada status
djela siročadi jer nisu identificirani ili pronađeni svi koautori, ali
samo u odnosu na njihov koautorski dio.

\(9\) Dodatkom I., koji je sastavni dio ovoga Zakona, određuju se
odgovarajući izvori za provedbu pažljive potrage, postupak evidentiranja
i sadržaj evidencija iz stavka 2. ovoga članka. Institucije kulturne
baštine iz članka 187. stavka 3. ovoga Zakona mogu donijeti pravila o
pažljivoj potrazi, uzimajući u obzir odredbe iz Dodatka I. ovoga Zakona
te u njima odrediti dodatne izvore.

\(10\) Područje Republike Hrvatske iz ovoga članka podrazumijeva i sve
njezine države prednice.

\(11\) Ovaj članak ne utječe na mogućnost autora da svoj identitet
označi pseudonimom ili da svoje djelo objavi anonimno.

#### Poglavlje 3. SADRŽAJ AUTORSKOG PRAVA

Sadržaj prava

Članak 26.

\(1\) Autorsko pravo sadržava moralna i imovinska prava autora.

\(2\) Autorskim pravom štite se osobne i duhovne veze autora s njegovim
autorskim djelom (u daljnjem tekstu: moralna prava autora) te imovinski
interesi autora u pogledu njegova autorskog djela (u daljnjem tekstu:
imovinska prava autora).

\(3\) Za svako korištenje autorskog djela autoru pripada naknada, ako
ovim Zakonom ili ugovorom nije drukčije određeno. Naknada se određuje
kao cijena korištenja u privatnopravnom odnosu.

3.1. Moralna prava autora

Pravo prve objave

Članak 27.

\(1\) Autor ima pravo odrediti hoće li, kada, gdje, kako i pod kojim
uvjetima njegovo autorsko djelo biti prvi put objavljeno (u daljnjem
tekstu: pravo prve objave).

\(2\) Do prve objave autorskoga djela autor ima pravo na otkrivanje
javnosti sadržaja ili opisa svojega autorskog djela.

Pravo na priznanje autorstva

Članak 28.

\(1\) Autor ima pravo biti priznat i označen kao autor djela (u daljnjem
tekstu: pravo na priznanje autorstva).

\(2\) Osoba koja javno koristi autorsko djelo dužna je pri svakom
korištenju naznačiti autora, osim ako autor u pisanom obliku izjavi da
ne želi biti naveden ili ako način pojedinog javnog korištenja autorskog
djela onemogućava navođenje autora.

Pravo na poštovanje autorskog djela

Članak 29.

\(1\) Autor ima pravo usprotiviti se deformiranju, sakaćenju i sličnom
naruženju svojeg autorskog djela (u daljnjem tekstu: pravo na poštovanje
autorskog djela) te se ima pravo usprotiviti uništenju izvornika ili
posljednjeg primjerka svojeg autorskog djela, u skladu s odredbama iz
članka 114. ovoga Zakona.

\(2\) Neznatne izmjene, prerade, prilagodbe ili obrade kojima se ne dira
u osnovni karakter djela ne smatraju se deformiranjem, sakaćenjem ili
naruženjem u smislu stavka 1. ovoga članka.

\(3\) Ako je autor odobrio preradu iz članka 54. ovoga Zakona ili se po
ovome Zakonu predmnijeva da ju je odobrio, ne može se pozivati na
moralno pravo na poštovanje autorskog djela iz ovoga članka ako je
prerada učinjena u skladu s ciljem zbog kojeg ju je autor odobrio ili
zbog kojeg se po ovome Zakonu predmnijeva da ju je odobrio.

Pravo na poštovanje časti i ugleda autora

Članak 30.

Autor ima pravo usprotiviti se korištenju autorskog djela na način kojim
se povrjeđuju njegova čast ili ugled (u daljnjem tekstu: pravo na
poštovanje časti i ugleda autora).

Pravo opoziva

Članak 31.

\(1\) Autor ima pravo opozvati osnovano pravo iskorištavanja njegova
autorskog djela, uz popravljanje štete nositelju toga prava, ako bi se
korištenjem djela povrijedila njegova čast ili ugled (u daljnjem tekstu:
pravo opoziva). Pravo opoziva imaju i autorovi nasljednici ako je to
autor odredio oporukom ili ako dokažu da je autor za života ovlašteno
pokušao ostvariti to pravo, ali je bio spriječen.

\(2\) Opoziv ima učinak od dana kad autor položi osiguranje za
popravljanje štete.

\(3\) Nositelj prava iskorištavanja autorskog djela dužan je, u roku od
tri mjeseca od dana primitka izjave o opozivu, priopćiti autoru iznos
troškova koje je imao pripremajući korištenje njegova autorskog djela do
dana primitka te izjave, kao i iznos druge štete koju trpi zbog opoziva.
Ako nositelj prava iskorištavanja autorskog djela to ne učini, izjava o
opozivu ima učinak istekom roka iz ovoga stavka.

\(4\) Ako autor u roku od deset godina od ostvarenja prava opoziva
odluči da se autorsko djelo u pogledu kojeg je ostvario pravo opoziva
može ponovo koristiti, dužan je pravo iskorištavanja najprije ponuditi
onomu čije je pravo prvotno opozvao.

\(5\) Autor se ne može odreći prava opoziva.

\(6\) Odredbe ovoga članka ne primjenjuju se na elektroničke baze
podataka, računalne programe, djela arhitekture i audiovizualna djela.

3.2. Imovinska prava autora

Sadržaj autorovih imovinskih prava

Članak 32.

Autor ima isključivo pravo sa svojim autorskim djelom i koristima od
njega činiti što ga je volja te svakoga drugog iz toga isključiti, ako
ovim Zakonom nije drukčije određeno. To pravo obuhvaća:

-- pravo umnožavanja

-- pravo distribuiranja (pravo stavljanja u promet)

-- pravo priopćavanja autorskog djela javnosti

-- pravo prerade.

Umnožavanje

Članak 33.

\(1\) Pravo umnožavanja je isključivo pravo izrade autorskog djela u
jednom ili više primjeraka, u cijelosti ili u dijelovima, izravno ili
neizravno, privremeno ili trajno, bilo kojim sredstvima i u bilo kojem
obliku. Pravo umnožavanja uključuje i fiksiranje koje označava
utvrđivanje autorskog djela na materijalnu ili drugu odgovarajuću
podlogu.

\(2\) Autorsko djelo se umnožava: grafičkim postupcima, fotokopiranjem i
drugim fotografskim postupcima kojima se postiže isti učinak, zvučnim
ili vizualnim snimanjem, građenjem odnosno izvedbom djela arhitekture,
pohranom autorskog djela u elektroničkom obliku, fiksiranjem autorskog
djela prenošenog računalnom mrežom na materijalnu podlogu, učitavanjem
ili pohranom računalnog programa, umnožavanjem koje je potrebno za
prikazivanje, izvođenje ili prenošenje računalnog programa, umnožavanjem
autorskog djela u okviru prateće internetske usluge iz članka 48. stavka
2. ovoga Zakona i na druge načine.

Distribuiranje, iznajmljivanje i javna posudba

Članak 34.

\(1\) Pravo distribuiranja isključivo je pravo stavljanja u promet
izvornika ili primjeraka autorskog djela prodajom ili na drugi način,
uključujući iznajmljivanje, te njihovo nuđenje javnosti u tu svrhu.
Skladištenje primjeraka autorskog djela i poduzimanje drugih radnji radi
distribuiranja primjeraka autorskog djela izjednačeno je s
distribuiranjem.

\(2\) Pravo iznajmljivanja isključivo je pravo davanja na korištenje
izvornika ili primjeraka autorskog djela u ograničenom razdoblju, radi
ostvarivanja izravne ili neizravne imovinske ili komercijalne koristi.
Pravo iznajmljivanja autorskog djela ne odnosi se na izgrađena djela
arhitekture i djela primijenjenih umjetnosti.

\(3\) Javna posudba podrazumijeva način stavljanja u promet kad se
izvornik ili primjerci autorskog djela, u pogledu kojih je dopušteno
daljnje distribuiranje, posredovanjem javnih knjižnica daju na
korištenje u ograničenom razdoblju, bez ostvarivanja izravne ili
neizravne imovinske ili komercijalne koristi. Za javnu posudbu nije
potrebno odobrenje autora, ali je potrebno plaćanje primjerene naknade
(u daljnjem tekstu: pravo na naknadu za javnu posudbu).

\(4\) S prvom prodajom ili drugim prijenosom vlasništva nad izvornikom
ili primjercima autorskog djela, na području države članice Europske
unije ili stranke Ugovora o Europskom ekonomskom prostoru, od strane
nositelja prava ili uz njegov pristanak, iscrpljuje se pravo
distribuiranja u pogledu tog izvornika odnosno tih primjeraka autorskog
djela za područje Republike Hrvatske. Iscrpljenjem prava distribuiranja
ne prestaje pravo iznajmljivanja autorskog djela, pravo autora da odobri
ili zabrani izvoz ili uvoz izvornika ili primjeraka autorskog djela u
treću državu, kao i pravo na naknadu za javnu posudbu autorskog djela.

\(5\) U pogledu zbirki i autorskih baza podataka, iscrpljenje prava
distribuiranja odnosi se samo na daljnju prodaju.

\(6\) Autor koji svoje pravo iznajmljivanja prepusti proizvođaču
fonograma ili audiovizualnom producentu zadržava pravo na primjerenu
naknadu za iznajmljivanje svojega autorskog djela, koje se ne može
odreći. Naknadu za iznajmljivanje dužna je plaćati osoba koja
iznajmljuje autorsko djelo. Pravo na primjerenu naknadu za
iznajmljivanje ostvaruje se obavezno kolektivno.

\(7\) Autor se ne može odreći prava na naknadu za javnu posudbu. Pravo
na naknadu za javnu posudbu ostvaruje se obavezno kolektivno.

\(8\) Ne mogu biti predmetom javne posudbe iz stavka 3. ovoga članka
građevine i djela primijenjenih umjetnosti.

\(9\) Pravo na naknadu za javnu posudbu ne odnosi se na autorska djela
koja međusobno posuđuju javne knjižnice.

\(10\) Iznimno od odredaba stavaka 1., 3. i 7. ovoga članka, autori
autorskih baza podataka i autori računalnih programa imaju isključivo
pravo javne posudbe izvornika ili primjeraka svojih autorskih baza
podataka i računalnih programa.

Pravo slijeđenja

Članak 35.

\(1\) Ako se izvornik djela vizualnih umjetnosti preprodaje bilo kojim
radnjama u koje su uključeni kao prodavatelji, kupci ili posrednici
osobe koje se profesionalno bave trgovinom umjetninama, kao što su javne
aukcije, umjetničke galerije ili drugi trgovci umjetninama, autor ima
pravo na odgovarajući udio od prodajne cijene ostvarene svakom
preprodajom toga izvornika koja uslijedi nakon njegova prvog otuđenja od
strane autora (u daljnjem tekstu: pravo slijeđenja). U takvom slučaju
pravo distribuiranja ne iscrpljuje se.

\(2\) Iznimno, odredba iz stavka 1. ovoga članka ne primjenjuje se ako
je prodavatelj umjetnička galerija koja je stekla djelo izravno od
autora u razdoblju kraćem od tri godine prije njegove preprodaje i ako
cijena po kojoj se djelo preprodaje ne prelazi kunsku protuvrijednost od
10.000,00 eura.

\(3\) Izvornik djela vizualnih umjetnosti je slika, kolaž, bojena slika,
crtež, gravura, otisak, litografija, kip, tapiserija, keramika,
staklovina, fotografija ili drugo djelo vizualnih umjetnosti, ako ga je
izradio sam autor. Izvornikom djela vizualnih umjetnosti smatraju se i
umnoženi primjerci toga djela, ako ih je u ograničenom broju izradio sam
autor ili su izrađeni pod njegovim nadzorom. Takvi primjerci moraju biti
na uobičajeni način numerirani, potpisani ili označeni od autora.

\(4\) Prodavatelj koji preprodaje djelo iz stavka 3. ovoga članka po
cijeni koja prelazi kunsku protuvrijednost od 500,00 eura dužan je
autoru isplatiti kunsku protuvrijednost od:

-- 5% od dijela cijene ostvarene u iznosu od 500,00 eura do 50.000,00
eura

-- 3% od dijela cijene ostvarene u iznosu od 50.000,01 eura do
200.000,00 eura

-- 1% od dijela cijene ostvarene u iznosu od 200.000,01 eura do
350.000,00 eura

-- 0,5% od dijela cijene ostvarene u iznosu od 350.000,01 eura do
500.000,00 eura

-- 0,25% od dijela cijene ostvarene u iznosu većem od 500.000,00 eura.

\(5\) Ukupni iznos koji prema stavku 4. ovoga članka pripada autoru ne
može biti veći od kunske protuvrijednosti od 12.500,00 eura. Osnovicu za
izračun toga iznosa čini prodajna cijena bez poreza.

\(6\) Ako je preprodaja izvornika djela iz stavka 3. ovoga članka
izvršena na javnoj aukciji ili u umjetničkoj galeriji ili posredovanjem
bilo kojega drugog trgovca umjetninama, organizator javne aukcije,
vlasnik galerije odnosno trgovac umjetninama solidarno je odgovoran s
prodavateljem za isplatu iznosa koji pripada autoru.

\(7\) Autor se ne može odreći prava slijeđenja. Pravo slijeđenja ne može
se prenositi pravnim poslovima za života autora niti može biti predmetom
ovrhe, ali se nasljeđuje.

\(8\) Autor ima pravo, tijekom razdoblja od tri godine od izvršene
preprodaje njegova djela, zahtijevati od svake osobe iz stavka 1. ovoga
članka bilo koji podatak koji mu je potreban za osiguranje naplate
iznosa koji mu pripada od te preprodaje.

Priopćavanje autorskog djela javnosti

Članak 36.

\(1\) Autor ima isključivo pravo priopćavanja autorskog djela javnosti
na svaki način, žicom ili bežičnim putem (u daljnjem tekstu: pravo
priopćavanja javnosti). Za svako priopćavanje autorskog djela javnosti
potrebno je pribaviti odobrenje ugovorom ili na drugi način, ako ovim
Zakonom nije drukčije određeno.

\(2\) Pravo priopćavanja autorskog djela javnosti obuhvaća:

-- pravo javnog izvođenja

-- pravo javnog prikazivanja scenskih djela

-- pravo javnog prenošenja

-- pravo javnog priopćavanja fiksiranog djela

-- pravo javnog prikazivanja

-- pravo emitiranja

-- pravo reemitiranja

-- pravo prijenosa izravnim protokom

-- pravo činjenja dostupnim javnosti

-- pravo javnog priopćavanja emitiranja, reemitiranja, prijenosa
izravnim protokom i činjenja dostupnim javnosti

-- pravo priopćavanja javnosti, uključujući činjenje dostupnim javnosti,
u okviru prateće internetske usluge

-- pravo priopćavanja javnosti, uključujući činjenje dostupnim javnosti,
pri davanju pristupa javnosti djelima koja su učitali korisnici na
platformama za dijeljenje sadržaja putem interneta te

-- druge načine priopćavanja javnosti.

Javno izvođenje

Članak 37.

Pravo javnog izvođenja isključivo je pravo priopćavanja javnosti:

-- djela iz područja književnosti ili znanosti njegovim čitanjem ili
recitiranjem uživo (u daljnjem tekstu: pravo javnog recitiranja)

-- glazbenog djela njegovim izvođenjem uživo (u daljnjem tekstu: pravo
javne glazbene izvedbe).

Javno scensko prikazivanje

Članak 38.

Pravo javnog scenskog prikazivanja isključivo je pravo priopćavanja
javnosti dramskog, dramsko-glazbenog, koreografskog ili pantomimskog
djela njegovim scenskim prikazivanjem uživo.

Javno prenošenje

Članak 39.

Pravo javnog prenošenja isključivo je pravo da se, putem zvučnika,
ekrana ili bilo kojeg drugog tehničkog uređaja, recitiranje, glazbeno
izvođenje ili scensko prikazivanje autorskog djela priopći javnosti koja
se nalazi izvan prostora u kojemu se autorsko djelo uživo recitira,
izvodi ili scenski prikazuje.

Javno priopćavanje fiksiranog djela

Članak 40.

Pravo javnog priopćavanja fiksiranog autorskog djela isključivo je pravo
priopćavanja javnosti zvučno ili vizualno snimljenog autorskog djela s
podloge na koju je fiksirano.

Javno prikazivanje

Članak 41.

Pravo javnog prikazivanja isključivo je pravo priopćavanja javnosti
djela vizualnih umjetnosti, arhitekture, primijenjenih umjetnosti i
industrijskog dizajna, fotografskog ili audiovizualnog djela te
kartografskog djela ili prikaza znanstvene ili tehničke prirode pomoću
tehničkih uređaja.

Emitiranje i emitiranje putem satelita

Članak 42.

\(1\) Pravo emitiranja isključivo je pravo priopćavanja autorskog djela
javnosti pomoću radijskih ili televizijskih programskih signala koji su
namijenjeni prijamu za javnost, bežično (uključujući satelit) ili putem
žica.

\(2\) Priopćavanje javnosti putem satelita (u daljnjem tekstu:
emitiranje putem satelita) postoji kad se, pod kontrolom i odgovornošću
organizacije za emitiranje, programski signali namijenjeni prijamu za
javnost odašilju u neprekinuti komunikacijski lanac koji vodi prema
satelitu i od satelita prema Zemlji.

\(3\) Satelit, za potrebe ovoga Zakona, je svaki satelit koji radi na
frekvencijskim područjima rezerviranim za emitiranje radijskih ili
televizijskih programskih signala namijenjenih prijamu za javnost ili
zatvorenoj osobnoj komunikaciji. Ako je riječ o zatvorenoj osobnoj
komunikaciji, uvjeti za osobni prijam signala moraju biti usporedivi s
onima za prijam takvih signala za javnost.

\(4\) Kad su programski signali kodirani, priopćavanje javnosti smatra
se obavljenim ako je od organizacije za emitiranje ili uz njezin
pristanak javnosti pružena mogućnost opskrbe sredstvima za dekodiranje
tih signala.

Primjena načela države podrijetla u emitiranju putem satelita

Članak 43.

\(1\) Smatra se da se emitiranje putem satelita obavlja u Republici
Hrvatskoj onda kad se u Republici Hrvatskoj pod kontrolom organizacije
za emitiranje programski signali unesu u neprekinuti komunikacijski
lanac koji vodi do satelita i natrag prema Zemlji.

\(2\) Smatra se da se emitiranje putem satelita obavlja u državi članici
Europske unije različitoj od Republike Hrvatske onda kad se u toj drugoj
državi članici programski signali unesu u neprekinuti komunikacijski
lanac.

\(3\) Smatra se da se emitiranje putem satelita obavlja u Repub­lici
Hrvatskoj ili u drugoj državi članici Europske unije i onda kad su
programski signali odaslani na satelit iz zemaljske satelitske
odašiljačke postaje koja se nalazi u Republici Hrvatskoj odnosno u toj
drugoj državi članici Europske unije, a postupak emitiranja putem
satelita obavlja se u državi koja nije članica Europske unije i koja ne
osigurava jednaku razinu pravne zaštite kod emitiranja putem satelita
kao država članica Europske unije. U takvom slučaju smatra se da
emitiranje putem satelita poduzima osoba koja upravlja zemaljskom
satelitskom odašiljačkom postajom u Republici Hrvatskoj ili u drugoj
državi članici Europske unije.

\(4\) Smatra se da se emitiranje putem satelita obavlja tamo gdje
organizacija za emitiranje ima svoj glavni poslovni nastan onda kad se
za odašiljanje programskih signala na satelit ne koristi zemaljska
satelitska odašiljačka postaja u Republici Hrvatskoj ili u drugoj državi
članici Europske unije već je organizacija za emitiranje, koja ima svoj
glavni poslovni nastan u Republici Hrvatskoj ili u drugoj državi članici
Europske unije, naručila emitiranje putem satelita, a postupak
emitiranja putem satelita obavlja se u državi koja nije članica Europske
unije i koja ne osigurava jednaku razinu pravne zaštite kod emitiranja
putem satelita kao država članica Europske unije. U takvom slučaju
smatra se da emitiranje obavlja organizacija za emitiranje koja je
naručila emitiranje putem satelita.

Reemitiranje

Članak 44.

\(1\) Pravo reemitiranja isključivo je pravo priopćavanja javnosti na
način da prvo emitiranje, koje se provodi žicom ili zrakom, uključujući
satelitom ali isključujući internetom, iz Republike Hrvatske ili bilo
koje druge države, autorskog djela sadržanog u televizijskom ili
radijskom programskom signalu koji je namijenjen prijamu za javnost,
istodobno u neizmijenjenom obliku i u cijelosti priopći javnosti:

-- osoba različita od organizacije za emitiranje koja je provela prvo
emitiranje ili pod čijom je kontrolom i odgovornošću ono provedeno,
neovisno o tome kako operator usluge reemitiranja od nje prima
programske signale u svrhe reemitiranja i

-- ako se reemitiranje putem usluge pristupa internetu provodi u
uređenom okružju.

\(2\) Usluga pristupa internetu je, sukladno članku 2. stavku 2. točki
2. Uredbe (EU) 2015/2120 Europskog parlamenta i Vijeća od 25. studenoga
2015. o utvrđivanju mjera u vezi s pristupom otvorenom internetu te o
izmjeni Direktive 2002/22/EZ o univerzalnoj usluzi i pravima korisnika u
vezi s elektroničkim komunikacijskim mrežama i uslugama i Uredbe (EU)
br. 531/2012 o roamingu u javnim pokretnim komunikacijskim mrežama u
Uniji, javno dostupna elektronička komunikacijska usluga kojom se
omogućuje pristup internetu te time povezivanje s gotovo svim krajnjim
točkama interneta, bez obzira na mrežnu tehnologiju i terminalnu opremu
koja se upotrebljava.

\(3\) Uređeno okružje je okružje u kojem operator usluge reemitiranja
pruža sigurno reemitiranje ovlaštenim korisnicima.

\(4\) Pravo kabelskog reemitiranja isključivo je pravo priopćavanja
javnosti na način da se prvo emitiranje, koje se provodi žicom ili
zrakom, uključujući i satelitom, iz Republike Hrvatske ili bilo koje
druge države, autorskog djela sadržanog u televizijskom ili radijskom
programskom signalu, istodobno u neizmijenjenom obliku i u cijelosti
priopći javnosti reemitiranjem putem kabelskog sustava, neovisno o tome
kako operator usluge kabelskog reemitiranja prima programske signale od
organizacije za emitiranje u svrhu reemitiranja.

Prijenos izravnim protokom

Članak 45.

\(1\) Pravo prijenosa izravnim protokom isključivo je pravo priopćavanja
javnosti na način da organizacija za emitiranje prenosi svoje
televizijske ili radijske programske signale koji sadržavaju autorsko
djelo izravno distributeru signala, pri čemu ona sama te signale ne
prenosi izravno javnosti, već ih javnosti prenosi distributer.

\(2\) Smatra se da organizacija za emitiranje i distributer signala
sudjeluju u jedinstvenoj radnji priopćavanja javnosti u pogledu koje
moraju pribaviti odobrenje autora, svaki za sebe. Sudjelovanje
organizacije za emitiranje i distributera signala u jedinstvenoj radnji
priopćavanja javnosti ne dovodi do njihove zajedničke odgovornosti za
priopćavanje autorskog djela javnosti.

\(3\) Kad organizacija za emitiranje prenosi svoje televizijske ili
radijske programske signale koji sadržavaju autorsko djelo izravno
javnosti te time obavlja početnu radnju prijenosa, i istodobno prenosi
te signale drugim organizacijama za emitiranje putem tehničkog postupka
izravnog protoka signala, prijenosi koje obavljaju te druge organizacije
za emitiranje smatraju se zasebnom radnjom priopćavanja javnosti
reemitiranjem, dok se početna radnja prijenosa smatra emitiranjem.

Činjenje dostupnim javnosti

Članak 46.

Pravo činjenja dostupnim javnosti isključivo je pravo da se autorsko
djelo priopći javnosti, bežično ili putem žica, na način koji
pripadnicima javnosti omogućava pristup autorskom djelu s mjesta i u
vrijeme koje sami odaberu.

Javno priopćavanje emitiranja, reemitiranja, prijenosa izravnim protokom
i činjenja dostupnim javnosti

Članak 47.

Pravo javnog priopćavanja emitiranja, reemitiranja, prijenosa izravnim
protokom i činjenja dostupnim javnosti isključivo je pravo priopćavanja
javnosti autorskog djela koje se emitira, reemitira, prenosi izravnim
protokom ili čini dostupnim javnosti, pomoću zvučnika, ekrana ili
sličnog tehničkog uređaja.

Prateće internetske usluge organizacije za emitiranje

Članak 48.

\(1\) Za umnožavanje autorskog djela te njegovo priopćavanje javnosti
žicom ili bežičnim putem, uključujući činjenje dostupnim javnosti, u
okviru prateće internetske usluge, potrebno je pribaviti odobrenje za
korištenje prava iz članaka 33., 36. i 46. ovoga Zakona.

\(2\) Prateća internetska usluga je internetska usluga koju pruža
organizacija za emitiranje ili koja se pruža pod njezinom kontrolom i
odgovornosti, a sastoji se od pružanja javnosti televizijskih ili
radijskih programa istodobno odnosno linearno ili tijekom određenog
razdoblja nakon njihova emitiranja, kao što su usluge propuštenog
sadržaja, te bilo kakvog pratećeg sadržaja uz takvo emitiranje, kao što
su najave, proširenja, nadopune ili ocjenjivanje sadržaja relevantnog
programa.

\(3\) Prateću internetsku uslugu organizacija za emitiranje korisnicima
pruža zajedno s uslugom emitiranja u jasnom i podređenom odnosu s
emitiranim programom, pri čemu korisnici mogu pratećoj internetskoj
usluzi pristupiti odvojeno od usluge emitiranja te bezuvjetno u odnosu
na nju.

\(4\) Davanje pristupa autorskim djelima koja su uključena u
televizijski ili radijski program ili djelima koja nisu povezana ni s
kojim emitiranim programom organizacije za emitiranje, kao što su
pristup pojedinim glazbenim ili audiovizualnim djelima ili glazbenim
albumima ili videosadržajima uz pomoć usluge videa na zahtjev, ne smatra
se pratećom internetskom uslugom.

Primjena načela države podrijetla na prateće internetske usluge

Članak 49.

\(1\) Smatra se da se priopćavanje javnosti autorskih djela žicom ili
bežičnim putem u smislu članka 36. ovoga Zakona, uključujući činjenje
dostupnim javnosti iz članka 46. ovoga Zakona, u okviru prateće
internetske usluge koju pruža organizacija za emitiranje ili koja se
pruža pod njezinom kontrolom i odgovornošću, obavlja u Republici
Hrvatskoj kad ta organizacija za emitiranje ima svoj glavni poslovni
nastan u Republici Hrvatskoj. Isto se smatra i za umnožavanje takvih
djela u smislu članka 33. ovoga Zakona koje je potrebno za pružanje
prateće internetske usluge za iste programe, pristup toj usluzi ili
korištenje tom uslugom.

\(2\) Odredba stavka 1. ovoga članka odnosi se na autorska djela koja su
sadržana u:

-- radijskim programima

-- vijestima i informativnim programima ili

-- programima vlastite produkcije organizacije za emitiranje koja te
programe u potpunosti financira vlastitim sredstvima.

\(3\) Vlastitim financiranjem smatra se i kad sredstva koja organizacija
za emitiranje koristi za svoje produkcije dolaze iz javnih fondova.

\(4\) Ne smatraju se vlastitim produkcijama produkcije koje organizacija
za emitiranje naručuje od proizvođača koji su neovisni o organizaciji za
emitiranje te koprodukcije.

\(5\) Odredba stavka 1. ovoga članka ne primjenjuje se na:

-- emitiranja sportskih događaja i autorska djela koja su u njih
uključena

-- davanje odobrenja za korištenje vlastitih produkcija organizacije za
emitiranje drugima, uključujući druge organizacije za emitiranje.

\(6\) Načelo države podrijetla ne utječe na slobodu autora i
organizacija za emitiranje da se međusobno dogovore, u skladu s pravom
Europske unije, o ograničenjima u pogledu iskorištavanja njihovih prava,
uključujući i teritorijalna ograničenja.

Davanje pristupa javnosti djelima koja su učitali korisnici na
platformama za dijeljenje sadržaja putem interneta

Članak 50.

\(1\) Davanje pristupa javnosti autorskim djelima koja su učitali
korisnici na platformama za dijeljenje sadržaja putem interneta
predstavlja priopćavanje javnosti iz članka 36. ovoga Zakona,
uključujući činjenje dostupnim javnosti autorskog djela iz članka 46.
ovoga Zakona, koje autor može odobriti ili zabraniti davatelju usluge
dijeljenja sadržaja putem interneta.

\(2\) Davatelj usluge dijeljenja sadržaja putem interneta je davatelj
usluge informacijskog društva u smislu zakona kojim se uređuje
elektronička trgovina, čija je glavna ili jedna od glavnih svrha
pohranjivanje i davanje pristupa javnosti velike količine autorskih
djela koja su učitali njegovi korisnici, koje organizira i promovira u
svrhu ostvarivanja izravne ili neizravne imovinske ili komercijalne
koristi.

\(3\) Davatelji usluga informacijskog društva u smislu zakona kojim se
uređuje elektronička trgovina, čije usluge nemaju kao glavnu svrhu
omogućavanje korisnicima da učitaju i dijele veliku količinu sadržaja
zaštićenog autorskim pravom radi ostvarivanja imovinske ili komercijalne
koristi od te aktivnosti, kao što su neprofitne internetske
enciklopedije te obrazovni i znanstveni repozitoriji, internetske
platforme za razvoj i dijeljenje računalnih programa otvorenog koda,
davatelji elektroničkih komunikacijskih usluga u smislu zakona kojim se
uređuju elektroničke komunikacije, internetske trgovine čija je glavna
djelatnost maloprodaja i koje ne omogućuju pristup sadržaju zaštićenom
autorskim pravom, usluge u oblaku za poduzetnike i usluge u oblaku koje
korisnicima omogućavaju učitavanje sadržaja za vlastite potrebe, kao što
su servisi za internetsku pohranu podataka (cyberlockers), ne smatraju
se davateljima usluga dijeljenja sadržaja putem interneta u smislu ovoga
Zakona.

\(4\) Za obavljanje radnji davanja pristupa javnosti djelima koje su
učitali korisnici, davatelj usluge dijeljenja sadržaja putem interneta
dužan je pribaviti odobrenje autora. Takvo odobrenje koje je pribavio
davatelj usluge dijeljenja sadržaja putem interneta obuhvaća i radnje
korisnika usluge dijeljenja sadržaja koje potpadaju pod opseg primjene
članaka 33. i 36., uključujući članak 46. ovoga Zakona, kad korisnik ne
djeluje na komercijalnoj osnovi ili ako svojom aktivnošću ne ostvaruje
znatne prihode.

\(5\) Ugovori između davatelja usluga dijeljenja sadržaja putem
interneta i autora moraju biti pravedni i održavati razumnu ravnotežu
između obiju strana, a autori trebaju primiti primjerenu naknadu za
korištenje svojih djela.

\(6\) Autor nije dužan sklopiti ugovor s davateljem usluge dijeljenja
sadržaja putem interneta niti odobriti korištenje svojih djela.

\(7\) Autor je dužan uredno obrazložiti svoj zahtjev za onemogućavanje
pristupa ili uklanjanje njegovih djela.

\(8\) Ako je davatelj usluga dijeljenja sadržaja putem interneta sklopio
ugovor s autorom, dat će mu na zahtjev podatke o korištenju djela na
koja se ugovor odnosi.

\(9\) Kad davatelj usluge dijeljenja sadržaja putem interneta daje
pristup javnosti djelima koje su učitali korisnici, na takvog davatelja
usluge dijeljenja sadržaja putem interneta ne primjenjuju se odredbe o
ograničenju odgovornosti za pohranu podataka (hosting) iz članka 18.
stavka 1. Zakona o elektroničkoj trgovini (»Narodne novine«, br.
173/03., 67/08., 36/09., 130/11., 30/14. i 32/19.).

Ograničenje odgovornosti davatelja usluga dijeljenja sadržaja putem
interneta

Članak 51.

\(1\) Ako davatelj usluge dijeljenja sadržaja putem interneta ne pribavi
odobrenje autora za obavljanje radnji davanja pristupa javnosti djelima
koje su učitali korisnici na platformama za dijeljenje sadržaja putem
interneta, odgovoran je za neovlašteno priopćavanje autorskih djela
javnosti iz članka 36. ovoga Zakona, uključujući činjenje dostupnim
javnosti autorskih djela iz članka 46. ovoga Zakona, osim ako dokaže da
je:

a\) uložio najbolje napore da ishodi takvo odobrenje i

b\) uložio, u skladu s visokim profesionalnim standardima u području
odgovarajuće industrije te s profesionalnom pažnjom, najbolje napore da
osigura nedostupnost djela za koje su mu njihovi autori dali relevantne
i potrebne podatke te, u svakom slučaju

c\) postupao žurno, nakon što je od autora primio dostatno obrazloženu
obavijest, da onemogući pristup ili ukloni sa svojih internetskih
stranica prijavljena djela te uložio najbolje napore da spriječi njihova
buduća učitavanja u skladu s točkom b) ovoga stavka.

\(2\) Pri utvrđivanju je li davatelj usluge dijeljenja sadržaja putem
interneta ispunio obveze iz stavka 1. ovoga članka te uz primjenu načela
proporcionalnosti, među ostalim, uzima se u obzir sljedeće:

a\) vrsta i opseg usluge te njezina publika, kao i vrsta djela koje
učitavaju korisnici usluge dijeljenja sadržaja putem interneta i

b\) dostupnost odgovarajućih i djelotvornih sredstava te njihov trošak
za davatelja usluge dijeljenja sadržaja putem interneta.

\(3\) Na nove davatelje usluge dijeljenja sadržaja putem interneta čije
su usluge dostupne javnosti u Europskoj uniji u razdoblju kraćem od tri
godine i čiji je godišnji promet manji od 10 milijuna eura, izračunan u
skladu s Preporukom Komisije 2003/361/EZ od 6. svibnja 2003. o
definiciji mikropoduzeća te malih i srednjih poduzeća (SL L 124, 20. 5.
2002.) primjenjuje se samo stavak 1. točka a) ovoga članka u pogledu
pretpostavki za isključenje odgovornosti za neovlašteno priopćavanje
autorskih djela javnosti, uključujući činjenje dostupnim javnosti
autorskih djela. Uz to, takav je davatelj usluge dijeljenja sadržaja
putem interneta, nakon što je od autora primio dostatno obrazloženu
obavijest, dužan žurno postupati da bi onemogućio pristup prijavljenim
djelima ili da bi ih uklonio sa svojih internetskih stranica.

\(4\) Ako prosječan broj pojedinačnih korisnika usluga dijeljenja
sadržaja putem interneta u jednom mjesecu prijeđe pet milijuna,
izračunano na temelju podataka za prethodnu kalendarsku godinu, davatelj
usluga dijeljenja sadržaja putem interneta iz stavka 3. ovoga članka
mora dokazati da je uložio najbolje napore da spriječi daljnje
učitavanje prijavljenih djela za koja su mu njihovi autori dali
relevantne i potrebne podatke.

\(5\) Odredbe stavaka 3. i 4. ovoga članka ne smiju se zlouporabiti radi
izbjegavanja odgovornosti davatelja usluge dijeljenja sadržaja putem
interneta ili radi produžavanja povoljnijeg režima odgovornosti na
razdoblje dulje od tri godine.

\(6\) Odredbe stavaka 3. i 4. ovoga članka ne primjenjuju se na
novoosnovane davatelje usluge dijeljenja sadržaja putem interneta ili
one koji se pojavljuju pod novim imenom, ali koji u oba slučaja u naravi
nastavljaju djelovanje već postojećeg davatelja usluge dijeljenja
sadržaja putem interneta na kojeg se odredbe stavaka 3. i 4. ovoga
članka ne mogu primijeniti.

\(7\) Ograničenje odgovornosti iz ovoga članka ne može se primijeniti na
davatelje usluga informacijskog društva u smislu zakona kojim se uređuje
elektronička trgovina kojima je glavna svrha sudjelovati ili omogućavati
neovlaštena korištenja autorskih djela odnosno piratstvo.

\(8\) Davatelj usluga dijeljenja sadržaja putem interneta autoru će na
zahtjev dati odgovarajuće podatke o djelovanju njegovih praksi iz
stavka 1. ovoga članka.

Ograničenja kod provođenja usluge dijeljenja sadržaja putem interneta

Članak 52.

\(1\) Suradnja između davatelja usluge dijeljenja sadržaja putem
interneta i autora uređena u članku 51. stavku 1. ovoga Zakona ne smije
dovesti do onemogućavanja dostupnosti djela koja su učitali korisnici
usluge dijeljenja sadržaja putem interneta ako se time ne povrjeđuju
autorska prava ili ako se djela koriste u skladu sa sadržajnim
ograničenjima autorskog prava iz ovoga Zakona.

\(2\) Primjena članaka 50. i 51. ovoga Zakona, kao i ovoga članka ne
smije dovesti do opće obveze praćenja.

\(3\) Odredbe članaka 50. i 51. ovoga Zakona, kao i ovoga članka ne
utječu na zakonita korištenja autorskih djela, kao što su korištenja u
skladu sa sadržajnim ograničenjima autorskog prava iz ovoga Zakona te ne
smiju dovesti do identificiranja pojedinih korisnika kao ni do obrade
njihovih osobnih podataka, osim u skladu s Uredbom (EU) 2016/679
Europskog parlamenta i Vijeća od 27. travnja 2016. o zaštiti pojedinaca
u vezi s obradom osobnih podataka i o slobodnom kretanju takvih podataka
te o stavljanju izvan snage Direktive 95/46/EZ (Opća uredba o zaštiti
podataka) i zakonom kojim se uređuju elektroničke komunikacije.

\(4\) Davatelj usluga dijeljenja sadržaja putem interneta dužan je putem
svojih općih uvjeta poslovanja obavijestiti korisnike o mogućnostima
korištenja autorskih djela u skladu sa sadržajnim ograničenjima
autorskog prava iz ovoga Zakona.

\(5\) Na autorska djela koja su stvorili korisnici usluga dijeljenja
sadržaja putem interneta, pri učitavanju i činjenju dostupnim javnosti
tih djela, primjenjuju se sadržajna ograničenja iz članaka 202. i 206.
ovoga Zakona.

Pritužbe u pogledu usluge dijeljenja sadržaja putem interneta

Članak 53.

\(1\) Davatelj usluga dijeljenja sadržaja putem interneta dužan je
uspostaviti djelotvorne i žurne pritužbene postupke i druge postupke
pravne zaštite za korisnike njegovih usluga, koji su dostupni u slučaju
sporova o onemogućavanju pristupa ili uklanjanju djela koje su učitali
njegovi korisnici.

\(2\) Pritužbe korisnika usluga dijeljenja sadržaja putem interneta
moraju se rješavati odmah po primitku, a odluke o onemogućavanju
pristupa ili uklanjanju učitanih djela moraju biti podložne ljudskoj
provjeri.

\(3\) Korisnici usluga dijeljenja sadržaja putem interneta mogu
pokretati postupke pred Vijećem stručnjaka za naknade na području
autorskog i srodnih prava (u daljnjem tekstu: Vijeće stručnjaka) u
skladu s člankom 239. ovoga Zakona, arbitražne, druge izvansudske, kao i
sudske postupke, osobito u svrhu ispitivanja primjene sadržajnih
ograničenja autorskog prava, u skladu s ovim Zakonom i drugim propisima.

Pravo prerade

Članak 54.

Pravo prerade isključivo je pravo prevođenja, prilagođavanja, glazbene
ili druge obrade ili koje druge preinake autorskog djela.

#### Poglavlje 4. AUTORSKO PRAVO U PRAVNOM PROMETU

4.1. Osnovne odredbe

Nasljeđivanje autorskog prava

Članak 55.

\(1\) Autorsko pravo je nasljedivo.

\(2\) Nasljednicima autora pripadaju sva prava koja bi pripadala autoru,
ako ovim Zakonom nije drukčije određeno.

\(3\) Na sva druga pitanja u vezi s nasljeđivanjem autorskog prava koja
nisu uređena ovim Zakonom primjenjuje se zakon kojim se uređuje
nasljeđivanje.

Prenosivost autorskog prava

Članak 56.

\(1\) Autorsko pravo je neprenosivo, osim kod nasljeđivanja i prenošenja
u korist sunasljednika kod razvrgnuća nasljedničke zajednice.

\(2\) Druga raspolaganja autorskim pravom su dopuštena, ako ovim Zakonom
nije drukčije određeno.

Ovrha

Članak 57.

\(1\) Autorsko pravo ne može biti predmet ovrhe. Predmet ovrhe mogu biti
samo imovinske koristi stečene korištenjem autorskog djela, ako ovim
Zakonom nije drukčije određeno.

\(2\) Ako je autor nedovršenjem autorskog djela ili neobjavljivanjem
rukopisa povrijedio ugovornu obvezu, ne može ga se prisiliti na njezino
ispunjenje, ali odgovara za štetu nastalu neispunjenjem obveze.

Raspolaganje autorskim pravom osnivanjem prava iskorištavanja

Članak 58.

\(1\) Autor može za drugoga osnovati pravo iskorištavanja autorskog
djela ili mu prepustiti ostvarivanje autorskog prava ugovorom, davanjem
odobrenja ili dozvole za korištenje ili drugim pravnim poslom.

\(2\) Autor može za drugoga osnovati pravo na temelju kojeg će drugi
moći autorsko djelo koristiti na svaki ili na određen način (u daljnjem
tekstu: pravo iskorištavanja). Pravo iskorištavanja može biti osnovano
kao isključivo ili neisključivo pravo, ograničeno sadržajno, vremenski
ili prostorno.

\(3\) Nositelj isključivog prava iskorištavanja može autorsko djelo
koristiti na način koji je u skladu sa sadržajem njegova prava te
svakoga drugog, uključujući autora, isključiti iz takvog korištenja, ako
ovim Zakonom nije drukčije određeno. Pri osnivanju isključivog prava
iskorištavanja može se odrediti da autor pridržava za sebe pravo
korištenja autorskog djela, ali ne na štetu onoga u čiju je korist
isključivo pravo iskorištavanja osnovano.

\(4\) Neisključivo pravo iskorištavanja ovlašćuje svojeg nositelja da
autorsko djelo koristi na način koji je u skladu sa sadržajem njegova
prava, ali ga ne ovlašćuje da druge spriječi u bilo kojem korištenju tog
djela.

\(5\) Ako pri osnivanju prava iskorištavanja nije izričito naveden način
korištenja autorskog djela, smatra se da je stjecatelj stekao pravo
koristiti autorsko djelo na način potreban za ispunjenje svrhe pravnog
posla na temelju kojeg se stječe pravo iskorištavanja. Ako se iz svrhe
pravnog posla ne može utvrditi je li pravo osnovano kao isključivo ili
neisključivo, odnosno prostorno ograničeno, smatra se da je osnovano kao
neisključivo pravo iskorištavanja, za područje Republike Hrvatske.

\(6\) Pravni posao kojim se raspolaže autorskim pravom u sumnji treba
tumačiti u korist autora.

\(7\) Autor je dužan suzdržavati se postupaka koji bi ometali nositelja
prava iskorištavanja u izvršavanju njegova prava.

Neizvršavanje i prestanak isključivog prava iskorištavanja

Članak 59.

\(1\) Ne izvršava li nositelj isključivog prava iskorištavanja svoje
pravo ili ga izvršava u nedovoljnoj mjeri tako da su zakoniti interesi
autora povrijeđeni, autor može zahtijevati prestanak isključivog prava
iskorištavanja, osim ako nositelj isključivog prava iskorištavanja
dokaže da nije kriv za razloge neizvršavanja.

\(2\) Kad nositelj isključivog prava iskorištavanja koji je to pravo
stekao na temelju ugovora ili na drugi način od njegova izvornog
nositelja prestane postojati, a nema nasljednika ni drugog pravnog
sljednika, pravo iskorištavanja prestaje.

\(3\) Ako se nad nositeljem isključivog prava iskorištavanja provodi
stečaj, pravo iskorištavanja je dio stečajne mase. Ako u stečajnom
postupku nitko ne stekne isključivo pravo iskorištavanja, ono prestaje.

Kasnije osnivanje prava iskorištavanja

Članak 60.

Kasnije osnivanje prava iskorištavanja, pa makar i isključivo, ne
djeluje štetno za ranije osnovano pravo iskorištavanja, kako isključivo
tako i neisključivo, osim ako ugovorom o osnivanju ranijeg prava
iskorištavanja nije drukčije određeno.

Prenošenje prava iskorištavanja

Članak 61.

\(1\) Pravo iskorištavanja može se bez suglasnosti autora prenositi s
jedne osobe na drugu u sklopu prijenosa cjelokupnog poslovanja ili
dijela poslovanja koje čini cjelinu.

\(2\) Kad se pravo iskorištavanja može prenositi bez suglasnosti autora,
stjecatelj prava iskorištavanja odgovara solidarno za ispunjenje obveza
koje prenositelj tog prava ima prema autoru.

Osnivanje daljnjih prava iskorištavanja

Članak 62.

\(1\) Nositelj isključivog prava iskorištavanja može na temelju svojeg
prava za drugoga osnovati daljnje pravo iskorištavanja samo uz pisanu
suglasnost autora. Autor ne može uskratiti svoju suglasnost ako bi to
bilo protivno načelu savjesnosti i poštenja. Suglasnost nije potrebna
ako je pravo iskorištavanja osnovano jedino radi ostvarivanja u korist
autora.

\(2\) Odredba stavka 1. ovoga članka ne primjenjuje se na audiovizualna
djela i računalne programe. Audiovizualni producent i nositelj
isključivog prava iskorištavanja računalnog programa mogu na temelju
svog stečenog isključivog prava iskorištavanja osnovati za drugoga
daljnja prava iskorištavanja bez prethodne suglasnosti autora.

Raspolaganje autorskim pravom povjeravanjem ostvarivanja

Članak 63.

\(1\) Autor može ovlastiti drugoga da ostvaruje autorsko pravo za njegov
račun. Ostvarivati autorsko pravo za račun autora može se na temelju
pravnog posla kojim autor povjerava ostvarivanje svojeg prava ili
neposredno na temelju ovoga Zakona, ispunjenjem ovim Zakonom predviđenih
pretpostavki za to.

\(2\) Smatra se da je autor povjerio ostvarivanje svojeg pojedinog prava
organizaciji za kolektivno ostvarivanje odnosnog prava ako ona to pravo
ostvaruje radi njegove koristi, kao i koristi drugih autora za njihova
odnosna prava.

Odricanje od autorskog prava

Članak 64.

Autor se ne može odreći svojeg autorskog prava.

4.2. Opći dio ugovornog autorskog prava

Oblik autorskopravnih ugovora

Članak 65.

Ugovor na temelju kojeg se stječe pravo iskorištavanja autorskog prava
(u daljnjem tekstu: autorskopravni ugovor) mora biti sklopljen u pisanom
obliku, ako ovim Zakonom nije drukčije određeno.

Sadržaj autorskopravnih ugovora

Članak 66.

\(1\) Autorskopravni ugovor mora određivati barem djelo na koje se
odnosi, način korištenja, naknadu za korištenje djela ili izričitu
odredbu da se pravo korištenja osniva bez naknade te osobu ovlaštenu za
korištenje autorskog djela.

\(2\) Autorskopravni ugovor može biti sklopljen i za autorsko djelo koje
još nije stvoreno, ako se njime odredi barem vrsta i način korištenja
budućeg djela.

\(3\) Odredba ugovora o osnivanju prava iskorištavanja na svim autorovim
budućim djelima ništetna je.

Određivanje naknade za korištenje autorskog djela

Članak 67.

\(1\) Autor ima pravo na primjerenu i razmjernu naknadu za svako
korištenje njegova autorskog djela.

\(2\) Ako visina naknade nije određena pravnim poslom ili je njezina
visina određena neprimjereno te ako visina naknade nije određena
primjenom članka 235. ovoga Zakona, autor ima pravo zahtijevati
primjerenu i razmjernu naknadu.

\(3\) Primjerena i razmjerna naknada je ona koja se u pravnom prometu
pošteno mora dati ili odrediti u času zaključenja pravnog posla, s
obzirom na vrstu i opseg korištenja autorskog djela, stvarnu ili
potencijalnu gospodarsku vrijednost stečenog prava korištenja, uzimajući
pritom u obzir i potencijalni ili ostvareni financijski uspjeh u
korištenju autorskog djela, doprinos autora ukupnom djelu, vrstu i
obujam autorskog djela, trajanje korištenja, postojanje sporazuma između
reprezentativnih udruženja autora i reprezentativnih udruženja korisnika
kojim se utvrđuje visina primjerene i razmjerne naknade, kao i druge
elemente na temelju kojih se može odrediti primjerena i razmjerna
naknada, kao što su poštene tržišne prakse ili stvarno iskorištavanje
djela.

\(4\) Naknada koja je određena u paušalnom iznosu može biti razmjerna
ako to odgovara okolnostima slučaja, vodeći računa o posebnostima
različitih područja stvaralaštva.

\(5\) Načelo primjerene i razmjerne naknade iz ovoga članka ne
primjenjuje se na autore računalnih programa.

Pravo autora na izmjenu ugovora radi pravičnijeg udjela u zaradi

Članak 68.

\(1\) Autor ima pravo na prilagodbu izvorno ugovorenih naknada u
autorskopravnim ugovorima promijenjenim okolnostima. Način prilagodbe
izvorno ugovorenih naknada u autorskopravnim ugovorima promijenjenim
okolnostima može se urediti u kolektivnim sporazumima između
reprezentativnih udruženja autora i reprezentativnih udruženja
korisnika.

\(2\) Ako nisu sklopljeni kolektivni sporazumi iz stavka 1. ovoga
članka, autor ima pravo zahtijevati dodatnu primjerenu i pravičnu
naknadu od nositelja prava iskorištavanja s kojim je sklopio
autorskopravni ugovor ili njegova pravnog sljednika, ako se izvorno
ugovorena naknada pokaže nerazmjerno niska u usporedbi sa svim naknadnim
relevantnim prihodima ostvarenim iskorištavanjem djela, pri čemu je
potrebno uzeti u obzir okolnosti svakog pojedinog slučaja, doprinos
autora te posebnosti različitih područja stvaralaštva i tržišne prakse
koje se u različitim područjima stvaralaštva primjenjuju.

\(3\) Autor se ne može odreći prava iz stavaka 1. i 2. ovoga članka.

\(4\) Sporovi povezani s pravima iz stavaka 1. i 2. ovoga članka mogu se
razriješiti u postupku posredovanja pred Vijećem stručnjaka prema članku
239. ovoga Zakona, u arbitražnom ili sudskom postupku, koje mogu
pokrenuti sami autori ili njihova reprezentativna udruženja na
pojedinačni zahtjev jednog ili više autora.

\(5\) Ovaj članak ne primjenjuje se u slučajevima kad ugovore sklopi
organizacija za kolektivno ostvarivanje prava ili neovisni upravljački
subjekt.

\(6\) Ovaj članak ne primjenjuje se na autore računalnih programa.

\(7\) Ugovorne odredbe koje su u suprotnosti s ovim člankom ništetne su.

Obveza transparentnosti

Članak 69.

\(1\) Autor ima pravo redovito, a najmanje jednom godišnje, primati
ažurirane, relevantne i sveobuhvatne podatke o iskorištavanju njegova
autorskog djela koje je predmet autorskopravnog ugovora, posebno u
pogledu načina iskorištavanja, svih ostvarenih prihoda od
iskorištavanja, eventualnih ugovorenih odbitaka i autorske naknade koju
treba primiti.

\(2\) Ako na temelju osnovanog prava iskorištavanja nositelj tog prava
(u daljnjem tekstu: primarni nositelj prava iskorištavanja) osniva
daljnje pravo iskorištavanja, autor ima pravo od daljnjeg nositelja
prava iskorištavanja dobiti podatke iz stavka 1. ovoga članka ako ih
nije dobio od primarnog nositelja prava iskorištavanja, koji je ujedno
dužan identificirati daljnje nositelje prava iskorištavanja. Zahtjev za
dostavu podataka autor može nositelju daljnjeg prava iskorištavanja
dostaviti neposredno ili posredstvom primarnog nositelja prava
iskorištavanja.

\(3\) Obveza na dostavu podataka mora biti razmjerna i učinkovita. U
opravdanim slučajevima u kojima bi obveza na dostavu svih podataka iz
stavka 1. ovoga članka bila nerazmjerna s obzirom na prihode ostvarene
iskorištavanjem djela, obveza se ograničuje na vrste i razinu podataka
koje se u takvim slučajevima mogu razumno očekivati.

\(4\) Obveza na dostavu podataka ne primjenjuje se kad doprinos autora
nije znatan u odnosu na ukupno djelo, osim ako autor zatraži podatke
radi ostvarivanja njegovih prava iz članka 68. ovoga Zakona.

\(5\) Sporovi povezani s pravima iz ovoga članka mogu se razriješiti u
postupku posredovanja pred Vijećem stručnjaka prema članku 239. ovoga
Zakona, u arbitražnom ili sudskom postupku, koje mogu pokrenuti sami
autori ili njihova reprezentativna udruženja na pojedinačni zahtjev
jednog ili više autora.

\(6\) Ovaj Članak ne primjenjuje se na organizacije za kolektivno
ostvarivanje prava i neovisne upravljačke subjekte.

\(7\) Ovaj Članak ne primjenjuje se na autore računalnih programa.

\(8\) Ugovorne odredbe koje su u suprotnosti s ovim člankom ništetne su.

Pravo na jednostrani raskid autorskopravnog ugovora zbog
neiskorištavanja djela

Članak 70.

\(1\) Ako nositelj isključivog prava iskorištavanja u ugovorenom ili u
zakonskom ili u primjerenom roku uopće ne pristupi iskorištavanju
autorskog djela, autor ga može pozvati da ispuni obvezu iskorištavanja u
naknadnom primjerenom roku. Ako ni nakon isteka naknadnog primjerenog
roka nositelj isključivog prava iskorištavanja ne pristupi
iskorištavanju djela, autor može jednostranom izjavom raskinuti ugovor.

\(2\) Ako je riječ o koautorskom ili sastavljenom djelu, svi koautori
ili autori sastavljenog djela mogu zajedničkom jednostranom izjavom
raskinuti autorskopravni ugovor uz primjenu stavka 1. ovoga članka.

\(3\) Autor nema pravo na raskid ugovora zbog neiskorištavanja djela:

-- ako je neiskorištavanje rezultat okolnosti za koje se razumno može
očekivati da ih može sam ispraviti ili

-- ako postoje opravdani razlozi za neiskorištavanje djela koje je
moguće otkloniti i ako se nositelj isključivog prava iskorištavanja
pozove na te razloge u roku od osam dana od dana primitka poziva na
ispunjenje obveze iskorištavanja u naknadnom primjerenom roku; u tome
slučaju autor je dužan dati nositelju isključivog prava iskorištavanja
primjereni rok za otklanjanje razloga za neiskorištavanje djela.

\(4\) U slučajevima kad prema odredbama ovoga članka autor ima pravo na
jednostrani raskid ugovora zbog neiskorištavanja djela, umjesto raskida
on može jednostranom izjavom otkloniti isključivost prava iskorištavanja
koja je ugovorena ili koja se po ovome Zakonu predmnijeva.

\(5\) Ovaj članak ne primjenjuje se na autore računalnih programa te na
koautore i autore doprinosa audiovizualnih djela.

\(6\) Ugovorne odredbe koje su u suprotnosti s ovim člankom ništetne su.

Primjena propisa o obveznim odnosima

Članak 71.

Na sva pitanja u vezi s autorskopravnim ugovorima koja nisu uređena ovim
Zakonom primjenjuju se odredbe zakona kojim se uređuju obvezni odnosi.

4.3. Posebni dio ugovornoga autorskog prava

4.3.1. Nakladnički ugovor

Općenito o ugovoru

Članak 72.

\(1\) Nakladničkim ugovorom autor se obvezuje za nakladnika osnovati
pravo umnožavanja svojeg određenog autorskog djela tiskanjem ili drugim
sličnim postupkom i pravo distribuiranja primjeraka autorskog djela (u
daljnjem tekstu: pravo izdavanja), a nakladnik se obvezuje autorsko
djelo na ugovoreni način izdati i autoru za stečena prava platiti
ugovorenu naknadu, ako ugovorom nije drukčije određeno, te se brinuti o
uspješnom distribuiranju primjeraka autorskog djela i davati autoru
podatke o distribuiranju.

\(2\) Ako nakladničkim ugovorom nije drukčije određeno, smatra se da
nakladnik ima isključivo pravo izdavanja djela. Ova predmnjeva ne
primjenjuje se na pravo izdavanja u dnevnom i periodičnom tisku,
publikacijama ili elektroničkim publikacijama za koje nije sklopljen
pisani ugovor (u daljnjem tekstu: mali nakladnički ugovor).

Osnivanje drugih prava iskorištavanja

Članak 73.

\(1\) Nakladničkim ugovorom autor može za nakladnika osnovati pravo
činjenja dostupnim javnosti djela u obliku elektroničke knjige ili druge
elektroničke publikacije te druga imovinska prava.

\(2\) Nakladničkim ugovorom autor može za nakladnika osnovati pravo
prevođenja svojeg djela na određeni jezik, kao i pravo izdavanja
prevedenog djela, pravo činjenja dostupnim javnosti prevedenog djela u
obliku elektroničke knjige ili druge elektroničke publikacije te druga
imovinska prava.

\(3\) Ako nakladničkim ugovorom nije drukčije određeno, smatra se da
nakladnik ima isključiva prava iskorištavanja iz stavaka 1. i 2. ovoga
članka, osim ako je riječ o malom nakladničkom ugovoru.

Provjera točnosti podataka

Članak 74.

\(1\) Autor ima svakodobno pravo uvida i kontrole nakladnikovih
poslovnih knjiga i dokumentacije radi provjere točnosti podataka koje mu
je nakladnik dao.

\(2\) Autor je ovlašten zahtijevati od treće osobe koja je za nakladnika
umnožavala autorsko djelo podatke o broju umnoženih primjeraka njegova
djela, a ta je osoba dužna autoru dati potpune i istinite podatke.

Iznimka od pravila o obvezatnom pisanom obliku ugovora

Članak 75.

Mali nakladnički ugovor o izdavanju i drugom iskorištavanju članaka,
fotografija, crteža, videoisječaka i drugih autorskih priloga u dnevnom
i periodičnom tisku, publikacijama ili elektroničkim publikacijama ne
mora biti sklopljen u pisanom obliku.

Sklapanje ugovora preko zastupnika

Članak 76.

Zastupnik autora može zaključiti nakladnički ugovor samo za ona autorska
djela koja su izričito navedena u autorovoj punomoći.

Određivanje autorske naknade

Članak 77.

\(1\) Ako je autorska naknada određena u postotku od maloprodajne cijene
prodanih primjeraka, nakladničkim ugovorom mora se odrediti minimalni
broj primjeraka prvog izdanja te najniži iznos naknade koju je nakladnik
obvezan platiti autoru neovisno o broju prodanih primjeraka.

\(2\) Ako je autorska naknada određena u paušalnom iznosu, nakladničkim
ugovorom mora se odrediti ukupni broj primjeraka ugovorenih izdanja. Ako
ukupni broj primjeraka nije ugovoren, a iz dobrih poslovnih običaja ili
iz okolnosti slučaja ne proizlazi drukčije, nakladnik može izdati
najviše 500 primjeraka autorskog djela.

Drugi sadržaj ugovora

Članak 78.

\(1\) Nakladnički ugovor mora sadržavati odredbu o trajanju prava
izdavanja te trajanju drugih prava iskorištavanja djela, ako su
ugovorena.

\(2\) Nakladnički ugovor može sadržavati i sljedeće:

-- rok u kojem je autor dužan nakladniku predati uredan primjerak djela;
ako ugovorom nije drukčije određeno, taj rok iznosi godinu dana od dana
sklapanja ugovora

-- rok u kojem je nakladnik dužan izdati autorsko djelo; ako ugovorom
nije drukčije određeno, taj rok iznosi godinu dana od dana predaje
primjerka djela

-- broj izdanja koji je nakladnik ovlašten izdati; ako ugovorom nije
drukčije određeno, nakladnik ima pravo samo na jedno izdanje djela

-- rok u kojem je nakladnik dužan izdati novo izdanje djela, ako je
ugovoreno; ako ugovorom nije drukčije određeno, taj rok iznosi godinu
dana, računajući od dana kad je autor podnio pisani zahtjev

-- odredbu o vlasništvu predanog primjerka djela, ako je riječ o prvom
ili jedinom primjerku; taj primjerak ostaje u vlasništvu autora, osim
ako se na temelju ugovora autor obveže predati ga u vlasništvo
nakladnika

-- izgled i tehničku opremljenost primjeraka djela.

Poboljšanja i druge izmjene autorskog djela

Članak 79.

Ako nakladničkim ugovorom nije drukčije određeno, nakladnik je dužan u
slučaju novih izdanja djela omogućiti autoru unošenje poboljšanja ili
drugih izmjena autorskog djela, ako to ne utječe na karakter djela.

Propast izvornika i pripremljenog izdanja

Članak 80.

\(1\) Ako izvornik djela nakon njegove predaje nakladniku propadne
krivnjom nakladnika ili zbog više sile, a nema drugog primjerka djela,
autor ima pravo na naknadu koja bi mu pripala da je autorsko djelo
izdano. Ako autor ima drugi primjerak autorskog djela, dužan je predati
ga nakladniku, na nakladnikov trošak.

\(2\) Ako pripremljeno izdanje autorskog djela zbog više sile u
potpunosti propadne prije njegova stavljanja u promet, nakladnik ima
pravo pripremiti novo izdanje, a autoru pripada naknada samo za propalo
izdanje.

\(3\) Ako pripremljeno izdanje autorskog djela zbog više sile djelomično
propadne prije njegova stavljanja u promet, nakladnik ima pravo, bez
plaćanja naknade autoru, umnožiti samo onoliko primjeraka autorskog
djela koliko ih je propalo.

Nakladničko pravo prvenstva

Članak 81.

\(1\) Nakladnik koji je stekao pravo na izdavanje autorskog djela, a u
nakladničkom ugovoru nisu za njega osnovana prava iskorištavanja prema
članku 73. stavcima 1. i 2. ovoga Zakona, ima u pogledu izdavanja tog
djela u elektroničkom ili bilo kojem drugom obliku pravo prvenstva pred
drugim nakladnicima koji ponude iste uvjete.

\(2\) Nakladnik koji se namjerava koristiti pravom prvenstva iz
stavka 1. ovoga članka dužan je u roku od 30 dana od dana primitka
autorova pisanog poziva dostaviti autoru svoju ponudu.

\(3\) Pravo prvenstva iz stavka 1. ovoga članka traje dvije godine od
dana sklapanja nakladničkog ugovora.

Prestanak raskidom nakladničkog ugovora

Članak 82.

\(1\) Autor može raskinuti nakladnički ugovor jednostranom pisanom
izjavom ako nakladnik ne izda autorsko djelo ili ne pristupi izdavanju
novog ugovorenog izdanja autorskog djela u ugovorenom ili u zakonskom
roku.

\(2\) Ako je za neizvršavanje nakladničkog ugovora iz stavka 1. ovoga
članka kriv nakladnik, autor ima, osim prava na naknadu štete, i pravo
zadržati primljenu naknadu odnosno zahtijevati isplatu ugovorene
naknade.

\(3\) Nakladnik može jednostranom pisanom izjavom raskinuti nakladnički
ugovor ako mu autor ne preda primjerak autorskog djela u ugovorenom ili
u zakonskom roku. U slučaju raskida nakladnik ima pravo na naknadu štete
zbog neispunjenja ugovorne obveze.

Uništavanje primjeraka autorskog djela

Članak 83.

\(1\) Nakladnik koji neprodane primjerke autorskog djela namjerava
prodati za preradu ili ih na drugi način uništiti ili povući iz prometa
dužan je otkup tih primjeraka najprije ponuditi autoru, i to po cijeni
koju bi za te primjerke dobio da ih prodaje za preradu. Ako to ne učini,
odgovara za povredu prava autora na poštovanje autorskog djela iz članka
29. ovoga Zakona.

\(2\) Ako autor ne prihvati ponudu nakladnika iz stavka 1. ovoga članka
ili je prihvati samo za određeni broj primjeraka, preostale primjerke
autorskog djela nakladnik može prodati za preradu ili uništiti ili
povući iz prometa.

4.3.2. Ugovor o javnom izvođenju autorskog djela

Općenito o ugovoru

Članak 84.

\(1\) Ugovorom o javnom izvođenju autorskog djela autor se obvezuje
osnovati za korisnika pravo iskorištavanja autorskog djela javnim
recitiranjem ili javnim izvođenjem glazbenog djela uživo, na način i pod
uvjetima određenim ugovorom, a korisnik se za stečeno pravo obvezuje
platiti autoru naknadu, ako ugovorom nije drukčije određeno.

\(2\) Pravo iskorištavanja iz stavka 1. ovoga članka može se osnovati i
davanjem odobrenja za javno recitiranje odnosno za javnu izvedbu
glazbenog djela uživo.

\(3\) Korisnik autorskog djela dužan je autoru omogućiti pristup
izvođenju autorskog djela, ostvariti tehničke uvjete izvođenja koji
osiguravaju poštovanje autorskih moralnih prava te autoru dostavljati
popis izvedenih autorskih djela i izvještavati ga o prihodima ostvarenim
izvođenjem njegova autorskog djela, ako ugovorom nije drukčije određeno.

Prestanak prava iskorištavanja ili odobrenja

Članak 85.

Pravo iskorištavanja ili dano odobrenje za javno recitiranje odnosno za
javnu izvedbu glazbenog djela uživo prestaje ako korisnik ne koristi
autorsko djelo na način i pod uvjetima koji su određeni u ugovoru o
javnom izvođenju autorskog djela ili izdanom odobrenju.

Odgovarajuća primjena na druga javna korištenja djela

Članak 86.

Odredbe članaka 84. i 85. ovoga Zakona primjenjuju se na odgovarajući
način i na ugovor o javnom prenošenju, javnom priopćavanju fiksiranog
djela, emitiranju, reemitiranju, prijenosu izravnim protokom, ugovor o
činjenju dostupnim javnosti, javnom priopćavanju emitiranja,
reemitiranja, prijenosa izravnim protokom i činjenja dostupnim javnosti
te davanju pristupa javnosti djelima koja su učitali korisnici
nescenskih književnih i glazbenih djela na platformama za dijeljenje
sadržaja putem interneta.

4.3.3. Ugovor o javnom scenskom prikazivanju autorskog djela

Općenito o ugovoru

Članak 87.

\(1\) Ugovorom o javnom scenskom prikazivanju autor se obvezuje osnovati
za korisnika pravo javnog scenskog prikazivanja određenoga autorskog
djela, a korisnik se obvezuje autorsko djelo scenski prikazati na način,
u roku i pod uvjetima određenim ugovorom te za stečeno pravo platiti
autoru naknadu, ako ugovorom nije drukčije određeno.

\(2\) Odredbe o ugovoru o javnom scenskom prikazivanju primjenjuju se na
odgovarajući način i na javno prenošenje, emitiranje, reemitiranje,
prijenos izravnim protokom, na činjenje dostupnim javnosti, na javno
priopćavanje emitiranja, reemitiranja, prijenosa izravnim protokom i
činjenja dostupnim javnosti te davanje pristupa javnosti djelima koja su
učitali korisnici, scenskih prikazivanja autorskog djela, kao i na javno
izvođenje te druge oblike priopćavanja javnosti scenskih djela na
nescenski način.

Druge obveze korisnika

Članak 88.

Na ugovor o javnom scenskom prikazivanju autorskog djela na odgovarajući
način primjenjuju se odredbe članka 84. stavka 3. i članka 85. ovoga
Zakona.

4.3.4. Ugovor o audiovizualnoj prilagodbi

Općenito o ugovoru

Članak 89.

\(1\) Ugovorom o audiovizualnoj prilagodbi autor se obvezuje za drugu
osobu osnovati pravo iskorištavanja audiovizualnom prilagodbom odnosno
dati drugoj osobi odobrenje za prilagodbu autorskog djela u
audiovizualno djelo (u daljnjem tekstu: pravo audiovizualne prilagodbe).
Ako ugovorom nije drukčije određeno, smatra se da je stečeno isključivo
pravo audiovizualne prilagodbe.

\(2\) Ako je pravo audiovizualne prilagodbe stečeno kao isključivo
pravo, autor izvornog djela zadržava:

1\. isključivo pravo nove audiovizualne prilagodbe izvornog djela koje
može ostvarivati nakon isteka dvadeset godina od sklapanja ugovora iz
stavka 1. ovoga članka

2\. isključivo pravo daljnje prerade izvornog djela u bilo kojem drugom
umjetničkom obliku

3\. pravo na primjerenu naknadu za svako iznajmljivanje videograma koji
sadrži izvorno djelo.

\(3\) Autor se ne može odreći prava iz stavka 2. ovoga članka.

Raskid ugovora

Članak 90.

\(1\) Ako osoba koja je stekla pravo audiovizualne prilagodbe ne stvori
audiovizualno djelo u roku od pet godina od dana sklapanja ugovora o
audiovizualnoj prilagodbi ili ako završeno audiovizualno djelo ne
priopći javnosti u roku od dvije godine od dana završetka toga djela,
autor izvornog djela može raskinuti ugovor, ako nije ugovoren koji drugi
rok.

\(2\) U slučaju iz stavka 1. ovoga članka, autor izvornog djela zadržava
pravo na isplatu naknade.

4.3.5. Ugovor o audiovizualnoj produkciji

Općenito o ugovoru

Članak 91.

\(1\) Ugovorom o audiovizualnoj produkciji uređuju se odnosi između
audiovizualnog producenta, glavnog koautora, ostalih koautora i autora
doprinosa audiovizualnog djela.

\(2\) Ugovorom o audiovizualnoj produkciji mogu se urediti i međusobni
odnosi koautora i autora doprinosa audiovizualnog djela.

Ugovor o audiovizualnoj produkciji između audiovizualnog producenta i
glavnog te ostalih koautora audiovizualnog djela

Članak 92.

\(1\) Ugovorom o audiovizualnoj produkciji između audiovizualnog
producenta i glavnog te ostalih koautora audiovizualnog djela uređuju se
prava i obveze ugovornih strana u stvaranju audiovizualnog djela,
sadržaj prava iskorištavanja koja se glavni koautor i ostali koautori
tim ugovorom obvezuju osnovati za audiovizualnog producenta, vrijeme
trajanja i područje za koje se osnivaju prava iskorištavanja, naknada
koju se prema ugovoru audiovizualni producent obvezuje platiti glavnom
te ostalim koautorima za stvaranje audiovizualnog djela i za osnivanje
prava iskorištavanja toga djela te ostali uvjeti ugovora.

\(2\) Ako ugovorom iz stavka 1. ovoga članka glavni koautor i ostali
koautori audiovizualnog djela svoje pravo iznajmljivanja prepuste
audiovizualnom producentu, zadržavaju pravo na primjerenu naknadu za
iznajmljivanje svojeg audiovizualnog djela, kojeg se ne mogu odreći.

\(3\) Naknadu za iznajmljivanje dužna je plaćati osoba koja iznajmljuje
audiovizualno djelo.

\(4\) Pravo na primjerenu naknadu za iznajmljivanje ostvaruje se
obavezno kolektivno.

Ugovor o audiovizualnoj produkciji između audiovizualnog producenta i
autora doprinosa audiovizualnom djelu

Članak 93.

\(1\) Ako ugovorom o audiovizualnoj produkciji između audiovizualnog
producenta i autora doprinosa nije drukčije određeno, smatra se da
audiovizualni producent stječe sva imovinska prava iskorištavanja autora
doprinosa u opsegu potrebnom za ispunjenje svrhe ugovora.

\(2\) Iznimno od odredbe stavka 1. ovoga članka, autori doprinosa
zadržavaju pravo da se svojim doprinosima audiovizualnom djelu
samostalno koriste, ako se time ne nanosi povreda pravima audiovizualnog
producenta toga djela. Autori doprinosa ne mogu se odreći toga prava.

Završeno audiovizualno djelo

Članak 94.

\(1\) Audiovizualno djelo smatra se završenim kad je, u skladu sa
sporazumom između glavnog redatelja kao glavnog koautora i
audiovizualnog producenta, završena prva standardna kopija djela koje je
predmet ugovora o audiovizualnoj produkciji.

\(2\) Zabranjeno je uništavanje matrice prve standardne kopije
audiovizualnog djela.

\(3\) Ako glavni koautor, koji od drugih koautora ili autora doprinosa
odbije nastavak suradnje na stvaranju audiovizualnog djela, ili ako zbog
više sile nije u mogućnosti nastaviti tu suradnju, ne može se protiviti
da se doprinos koji je već dao koristi za dovršenje toga djela. Takva
osoba ima odgovarajuća autorska prava na već dani doprinos
audiovizualnom djelu.

Raskid ugovora

Članak 95.

\(1\) Ako audiovizualni producent audiovizualnog djela ne završi djelo u
roku od pet godina od dana sklapanja ugovora o audiovizualnoj produkciji
toga djela, ili ako završeno audiovizualno djelo ne priopći javnosti u
roku od dvije godine od dana završetka toga djela, glavni koautor ili
bilo koji od drugih koautora može jednostranom izjavom raskinuti ugovor,
ako nije ugovoren koji drugi rok.

\(2\) Autori doprinosa nemaju pravo na jednostrani raskid ugovora o
audiovizualnoj produkciji.

\(3\) U slučaju iz stavka 1. ovoga članka glavni koautor, ostali
koautori djela i autori doprinosa zadržavaju pravo na isplatu naknade.

4.3.6. Ugovor o stvaranju autorskog djela po narudžbi

Sadržaj ugovora

Članak 96.

\(1\) Ugovorom o stvaranju autorskog djela po narudžbi autor se obvezuje
stvoriti određeno autorsko djelo i primjerak tog djela predati
naručitelju, a naručitelj se obvezuje autoru za to isplatiti ugovorenu
naknadu i iskorištavati djelo u skladu s ugovorom o narudžbi, ako
ugovorom nije drukčije određeno.

\(2\) Ugovorom o stvaranju autorskog djela po narudžbi određuju se
obilježja naručenog djela, rokovi njegove predaje, kao i način
iskorištavanja djela.

\(3\) Ako ugovorom o stvaranju autorskog djela po narudžbi ili ovim
Zakonom nije drukčije određeno, smatra se da je naručitelj stekao
isključiva autorska imovinska prava iskorištavanja autorskog djela
stvorenog po narudžbi, u sadržaju i opsegu koji je potreban za
ostvarenje djelatnosti koju obavlja, bez prostornog i vremenskog
ograničenja.

\(4\) Ako ugovorom o stvaranju autorskog djela po narudžbi ili ovim
Zakonom nije drukčije određeno, smatra se da je fizička osoba koja
naručuje djelo za privatno korištenje stekla isključiva autorska
imovinska prava iskorištavanja autorskog djela stvorenog po narudžbi, u
sadržaju i opsegu koji je potreban za ispunjenje te svrhe.

\(5\) U ugovoru o stvaranju arhitektonskog djela po narudžbi izrijekom
se navodi izrada kojih elemenata arhitektonskog djela se naručuje, a ti
elementi mogu biti skica, studija, plastični i drugi prikaz, nacrt,
idejno rješenje, idejni projekt, glavni projekt, izvedbeni projekt,
plan, zahvat u prostoru iz područja arhitekture, urbanizma i krajobrazne
arhitekture i drugi. Predmnjeva o stjecanju prava iskorištavanja iz
stavaka 3. i 4. ovoga članka odnosi se samo na one elemente
arhitektonskog djela koji su izričito u ugovoru o stvaranju
arhitektonskog djela po narudžbi navedeni te ne uključuje preradu u one
elemente koji nisu izričito navedeni.

\(6\) Ako se djelo naručuje putem javnog natječaja, javnog poziva,
javnog obećanja nagrade ili javne nabave, autorska prava iskorištavanja
stječu se na temelju ugovora o stvaranju autorskog djela po narudžbi
koji se sklapa nakon provedenog javnog natječaja, javnog poziva, javnog
obećanja nagrade ili javne nabave, ako u njima nije drukčije određeno.

Naknada

Članak 97.

\(1\) Ugovorom o stvaranju autorskog djela po narudžbi određuje se
naknada za stvaranje autorskog djela i naknada za iskorištavanje
autorskog djela stvorenog po narudžbi.

\(2\) Ako je u ugovoru o stvaranju autorskog djela po narudžbi izražen
jedinstveni iznos naknade, bez naznake o tome o kojoj je naknadi riječ,
smatra se da je time ugovorena naknada za stvaranje i naknada za
iskorištavanje autorskog djela stvorenog po narudžbi.

\(3\) Ako naknada za stvaranje autorskog djela i naknada za
iskorištavanje autorskog djela stvorenog po narudžbi nisu određene
ugovorom, autoru pripada primjerena i razmjerna naknada koja se određuje
prema pravilima propisanima u članku 67. ovoga Zakona.

\(4\) Ako se naknada za iskorištavanje autorskog djela stvorenog po
narudžbi ostvaruje kolektivno, tako ostvarena naknada u cijelosti
pripada autoru, ako nije drukčije ugovoreno između naručitelja i autora
ili ne proizlazi iz pravila odgovarajuće organizacije za kolektivno
ostvarivanje prava ili iz ovoga Zakona.

Raskid ugovora

Članak 98.

\(1\) U slučajevima neispunjenja ili zakašnjenja s ispunjenjem obveze
naručitelja autor je ovlašten raskinuti ugovor o stvaranju djela po
narudžbi u skladu s odredbama zakona kojim se uređuju obvezni odnosi.

\(2\) U trenutku raskida ugovora o stvaranju djela po narudžbi prestaje
naručiteljevo pravo iskorištavanja autorskog djela s učinkom od trenutka
sklapanja tog ugovora te su ugovorne strane dužne jedna drugoj vratiti
sve što su na temelju tog ugovora jedna od druge primile.

Posebni slučajevi

Članak 99.

\(1\) U slučaju prijenosa cijelog poslovanja ili poslovnog pogona
naručitelja, u kojem se iskorištava ili treba iskorištavati autorsko
djelo stvoreno po narudžbi, na drugu osobu predmnijeva se da sva
autorska prava iskorištavanja iz članka 96. stavaka 3. i 5. ovoga Zakona
u pogledu pripadajućih autorskih djela stvorenih po narudžbi prelaze na
tu osobu, zajedno s poslovanjem ili poslovnim pogonom.

\(2\) U slučaju prestanka ili smrti naručitelja koji nema pravnog
sljednika niti nasljednika autorska imovinska prava na autorskom djelu
stvorenom po ugovoru o narudžbi u cijelosti se vraćaju autoru.

4.3.7. Autorsko djelo stvoreno u radnom odnosu

Autorsko djelo stvoreno u radnom odnosu

Članak 100.

\(1\) Autorsko djelo stvoreno u radnom odnosu je djelo koje za vrijeme
trajanja radnog odnosa kod određenog poslodavca stvori autor
izvršavajući svoje obveze iz ugovora o radu. Odnosi u pogledu autorskog
djela stvorenog u radnom odnosu uređuju se ovim Zakonom, ugovorom o radu
ili drugim aktom kojim se uređuje radni odnos ili drugim ugovorom
sklopljenim između autora i poslodavca.

\(2\) Ako ugovorom o radu ili drugim aktom kojim se uređuje radni odnos
ili drugim ugovorom sklopljenim između autora i poslodavca nije drukčije
određeno, smatra se da je poslodavac stekao isključiva autorska
imovinska prava iskorištavanja autorskog djela stvorenog u radnom
odnosu, u sadržaju i opsegu koji je potreban za ostvarenje djelatnosti
koju obavlja, bez prostornog i vremenskog ograničenja, neovisno o
prestanku radnog odnosa za vrijeme čijeg je trajanja djelo nastalo.

\(3\) Smatra se da je poslodavac dobio autorovo odobrenje da djelo
stvoreno u radnom odnosu javno objavi, prerađuje i prevodi te takvo
koristi, sastavi s drugim djelom radi zajedničkog korištenja te uključi
u zbirku ili bazu podataka i tako koristi, kao i da djelo predstavlja
javnosti pod imenom poslodavca, zajedno s autorovim imenom, ako je to
moguće s obzirom na način korištenja i ako nije drukčije ugovoreno s
autorom djela. Ove ovlasti poslodavac može izvršavati u sadržaju i
opsegu koji je potreban za ostvarenje djelatnosti koju obavlja.

\(4\) Smatra se da je poslodavac dobio autorovo odobrenje da dovrši
njegovo nedovršeno djelo stvoreno u radnom odnosu, za slučaj da autoru
radni odnos prestane prije dovršetka djela, kao i u slučaju kad se
opravdano može smatrati da autor neće moći sam dovršiti djelo uredno i
pravodobno u skladu s potrebama poslodavca, ako nije drukčije ugovoreno
s autorom djela.

\(5\) Ako je arhitektonsko djelo stvoreno u radnom odnosu, stavci od 1.
do 4. ovoga članka odnose se na sve elemente arhitektonskog djela koji
uključuju skice, studije, plastične i druge prikaze, nacrte, idejna
rješenja, idejne projekte, glavne projekte, izvedbene projekte, planove,
zahvate u prostoru iz područja arhitekture, urbanizma i krajobrazne
arhitekture te je poslodavac ovlašten koristiti sve ili neke elemente
arhitektonskog djela izrađenog u radnom odnosu za izradu drugih
elemenata istog ili drugog arhitektonskog djela, bez ograničenja i bez
ikakvog dodatnog dopuštenja autora, ako nije izrijekom drukčije
ugovoreno između poslodavca i autora.

\(6\) Kad je računalni program stvorio zaposlenik u izvršavanju svojih
obveza iz ugovora o radu, poslodavac ima sva isključiva prava
iskorištavanja toga računalnog programa, bez sadržajnog, vremenskog i
prostornog ograničenja, osim ako je ugovorom o radu drukčije određeno.

Plaća i posebna primjerena naknada

Članak 101.

\(1\) Pravo na naknadu za stvaranje autorskog djela u radnom odnosu i
njegovo iskorištavanje u skladu s člankom 100. stavcima od 2. do 6.
ovoga Zakona ostvaruje se primanjem plaće.

\(2\) Ako je korištenje autorskog djela stvorenog u radnom odnosu imalo
bitan doprinos na povećanje dohotka odnosno dobiti ili na unaprjeđenje
obavljanja djelatnosti poslodavca, autor ima pravo na posebnu primjerenu
naknadu, razmjerno doprinosu koji je njegovo autorsko djelo imalo na
povećanje dohotka odnosno dobiti ili na unaprjeđenje obavljanja
djelatnosti poslodavca, ako je to određeno u ugovoru o radu, pravilniku
o radu, kolektivnom ugovoru ili drugom aktu kojim se uređuje radni odnos
ili u drugom ugovoru sklopljenom između autora i poslodavca.

\(3\) Pravo na posebnu primjerenu naknadu iz stavka 2. ovoga članka
pripada autoru neovisno o prestanku radnog odnosa za vrijeme čijeg je
trajanja autorsko djelo nastalo.

\(4\) Ako se prava za autorska djela stvorena u radnom odnosu ostvaruju
kolektivno, tako ostvarena naknada u cijelosti pripada autoru, ako nije
drukčije ugovoreno između poslodavca i autora, ili ne proizlazi iz
pravila odgovarajuće organizacije za kolektivno ostvarivanje prava ili
iz ovoga Zakona.

Posebni slučajevi

Članak 102.

\(1\) U slučaju prijenosa poduzeća, pogona ili njihovih dijelova u kojem
se iskorištava ili treba iskorištavati autorsko djelo stvoreno u radnom
odnosu, na drugu osobu, predmnijeva se da se sva autorska prava
iskorištavanja iz članka 100. stavaka od 2. do 6. ovoga Zakona u pogledu
pripadajućih autorskih djela stvorenih u radnom odnosu, neovisno o
prestanku radnog odnosa za vrijeme čijeg je trajanja djelo nastalo,
prenose na stjecatelja poduzeća, pogona ili njihovih dijelova.

\(2\) U slučaju prestanka ili smrti poslodavca koji nema pravnog
sljednika niti nasljednika, prava iskorištavanja iz članka 100. stavka
2. ovoga Zakona prestaju.

Autorska djela osoba na upravljačkim funkcijama u pravnim osobama

Članak 103.

\(1\) Odredbe članaka od 100. do 102. ovoga Zakona primjenjuju se na
odgovarajući način i na autorska djela koja u ispunjavanju svojih obveza
prema trgovačkom društvu stvori član upravnog ili nadzornog organa
trgovačkog društva ili osoba koja obavlja drugu odgovarajuću upravljačku
funkciju u trgovačkom društvu.

\(2\) Odredbe članaka od 100. do 102. ovoga Zakona primjenjuju se na
odgovarajući način i na autorska djela koja u ispunjavanju svojih obveza
prema drugim pravnim osobama privatnog prava, kao što su udruge,
ustanove, zaklade i slično, stvori član upravnih ili nadzornih tijela
ili osoba koja obavlja drugu odgovarajuću upravljačku funkciju u tim
pravnim osobama, neovisno o vrsti obveznopravnog odnosa s pravnom osobom
ili odluke pravne osobe o obavljanju upravljačke funkcije.

4.3.8. Autorsko djelo stvoreno u državnoj ili javnoj službi

Određenje pojmova

Članak 104.

Pojmovi državni službenici i namještenici, državna služba, državni
dužnosnici, službenici i namještenici te članovi predstavničkih tijela i
izvršna tijela u lokalnoj i područnoj (regionalnoj) samoupravi, javni
službenici i namještenici i javna služba, koji se koriste u ovome
Zakonu, imaju značenje koje je uređeno zakonima kojima se uređuje
državna i javna služba, lokalna i područna (regionalna) samouprava te
prava i obveze državnih dužnosnika.

Autorsko djelo stvoreno u državnoj službi

Članak 105.

\(1\) Autorsko djelo stvoreno u državnoj službi je djelo koje za vrijeme
trajanja državne službe stvori autor -- državni službenik ili
namještenik, izvršavajući svoje obveze iz državne službe. Odnosi u
pogledu autorskog djela stvorenog u državnoj službi uređuju se ovim
Zakonom ili drugim aktom kojim se uređuje državna služba ili aktom
čelnika tijela u kojem autor obavlja državnu službu ili ugovorom
sklopljenim između nadležnog tijela i autora.

\(2\) Ako aktom kojim se uređuje državna služba ili aktom čelnika tijela
u kojem autor obavlja državnu službu ili ugovorom sklopljenim između
nadležnog tijela i autora nije drukčije određeno, smatra se da je
Republika Hrvatska stekla isključiva autorska imovinska prava
iskorištavanja autorskog djela stvorenog u državnoj službi, u sadržaju i
opsegu koji je potreban za ispunjavanje svrhe državne službe, bez
prostornog i vremenskog ograničenja i neovisno o prestanku državne
službe za vrijeme čijeg je trajanja djelo nastalo. Imovinska prava
iskorištavanja za Republiku Hrvatsku izvršavaju nadležna tijela.

\(3\) Smatra se da je nadležno tijelo koje za Republiku Hrvatsku u
skladu sa stavkom 2. ovoga članka izvršava imovinska prava na djelu
stvorenom u državnoj službi dobilo autorovo odobrenje da djelo stvoreno
u državnoj službi javno objavi, prerađuje i prevodi te takvo koristi,
sastavi s drugim djelom radi zajedničkog korištenja te uključi u zbirku
ili bazu podataka i tako koristi, kao i da djelo predstavlja javnosti
pod nazivom Republike Hrvatske i/ili nadležnog tijela u kojem autor
obavlja državnu službu, zajedno s autorovim imenom, ako je to moguće s
obzirom na način korištenja i ako nije drukčije ugovoreno s autorom
djela. Ove ovlasti nadležno tijelo može izvršavati u sadržaju i opsegu
koji je potreban za ispunjavanje svrhe državne službe.

\(4\) Smatra se da je nadležno tijelo koje za Republiku Hrvatsku u
skladu sa stavkom 2. ovoga članka izvršava imovinska prava na djelu
stvorenom u državnoj službi dobilo autorovo odobrenje da dovrši njegovo
nedovršeno djelo stvoreno u državnoj službi, za slučaj da mu državna
služba prestane prije dovršetka djela, kao i u slučaju kad se opravdano
može smatrati da autor neće moći sam dovršiti djelo uredno i pravodobno
u skladu s potrebama nadležnog tijela, ako nije drukčije ugovoreno s
autorom djela.

Plaća i posebna primjerena naknada

Članak 106.

\(1\) Pravo na naknadu za stvaranje djela u državnoj službi i njegovo
iskorištavanje u skladu s člankom 105. stavcima od 2. do 4. ovoga Zakona
ostvaruje se primanjem plaće.

\(2\) Ako je korištenje autorskog djela stvorenog u državnoj službi
prikladno za tržišno iskorištavanje, autor ima pravo na posebnu
primjerenu naknadu, razmjerno komercijalnom prihodu koji je njegovo
autorsko djelo ostvarilo, ako je to određeno aktom kojim se uređuje
državna služba ili aktom čelnika tijela u kojem autor obavlja državnu
službu, kolektivnim ugovorom ili ugovorom sklopljenim između nadležnog
tijela i autora.

\(3\) Pravo na posebnu primjerenu naknadu iz stavka 2. ovoga članka
pripada autoru neovisno o prestanku državne službe za vrijeme čijeg je
trajanja autorsko djelo nastalo.

\(4\) Ako se prava za autorska djela stvorena u državnoj službi
ostvaruju kolektivno, tako ostvarena naknada u cijelosti pripada autoru,
ako nije drukčije ugovoreno između nadležnog tijela i autora ili ne
proizlazi iz pravila odgovarajuće organizacije za kolektivno
ostvarivanje prava ili iz ovoga Zakona.

Autorska djela državnih dužnosnika

Članak 107.

Odredbe članaka 105. i 106. ovoga Zakona primjenjuju se na odgovarajući
način i na autorska djela koja u ispunjavanju i radi ispunjavanja
dužnosničkih obveza stvore državni dužnosnici u tijelima državne vlasti
i državne uprave Republike Hrvatske.

Autorsko djelo stvoreno u jedinicama lokalne i područne (regionalne)
samouprave

Članak 108.

Odredbe članaka od 105. do 107. ovoga Zakona primjenjuju se na
odgovarajući način i na autorska djela koja stvore službenici i
namještenici zaposleni u jedinicama lokalne i područne (regionalne)
samouprave, kao i članovi predstavničkih tijela i izvršna tijela u
ispunjavanju i radi ispunjavanja njihovih obveza u jedinicama lokalne i
područne (regionalne) samouprave.

Autorsko djelo stvoreno u javnoj službi

Članak 109.

Odredbe članaka od 100. do 103. ovoga Zakona primjenjuju se na
odgovarajući način i na autorska djela koja stvore javni službenici i
namještenici u obavljanju javne službe.

Autorska djela stvorena u znanstvenom, umjetničkom, nastavnom i stručnom
radu na visokim učilištima i u znanstvenim organizacijama

Članak 110.

\(1\) U pogledu autorskih djela koja stvore znanstvenici, suradnici i
nastavnici izabrani u znanstveno-nastavna, umjetničko-nastavna,
znanstvena, nastavna, suradnička i stručna zvanja, u izvršavanju njihove
nastavne, obrazovne ili slične djelatnosti, na visokim učilištima i u
znanstvenim organizacijama, primjenjuju se članci od 100. do 103. te
članak 109. ovoga Zakona.

\(2\) Autorska prava na autorskim djelima koja stvore znanstvenici,
suradnici i nastavnici izabrani u znanstveno-nastavna,
umjetničko-nastavna, znanstvena, nastavna, suradnička i stručna zvanja,
sukladno zakonu kojim se uređuje znanstvena i umjetnička djelatnost i
visoko obrazovanje, u izvršavanju njihove znanstvene, istraživačke,
stručne, umjetničke ili slične djelatnosti, na visokim učilištima i u
znanstvenim organizacijama, pripadaju njihovim autorima, bez
ograničenja, ako ugovorom o radu, drugim aktom kojim se uređuje radni
odnos, kolektivnim ugovorom ili drugim ugovorom s autorom nije drukčije
određeno.

\(3\) Visoka učilišta i znanstvene organizacije mogu donositi pravila o
upravljanju autorskim djelima i pripadajućim autorskim pravima na
visokim učilištima i u znanstvenim organizacijama, u skladu s ovim
Zakonom.

4.3.9. Autorska djela studenata

Autorska prava studenata

Članak 111.

\(1\) Autorska prava na autorskim djelima koja stvore studenti na bilo
kojem studiju na visokim učilištima pripadaju njihovim autorima bez
ograničenja, ako ovim Zakonom, pravilima iz stavka 3. ovoga članka,
ugovorom o studiranju ili drugim ugovorom sa studentom nije drukčije
određeno.

\(2\) Odredba stavka 1. ovoga članka odnosi se na autorska djela koja
stvore studenti u izvršavanju svojih studentskih obveza na
preddiplomskim, diplomskim i poslijediplomskim studijima, kao što su
završni i seminarski radovi, radovi nastali kao rezultat znanstvenih
istraživanja, umjetnički radovi i slično.

\(3\) Visoka učilišta, u skladu s pravilima o osiguranju kvalitete u
znanosti i visokom obrazovanju, donose pravila o postupanju s autorskim
djelima iz stavaka 1. i 2. ovoga članka i njihovom iskorištavanju te ih
javno objavljuju na vidljivom mjestu na svojim mrežnim stranicama.
Pravila donosi najviše tijelo takve pravne osobe, kao što su senat ili
vijeće, sukladno propisima i aktu kojim se uređuju ustrojstvo i
nadležnosti tijela te pravne osobe.

\(4\) Student prije početka studiranja odnosno prije sklapanja ugovora o
studiranju mora biti na primjeren način upoznat s pravilima iz stavka 3.
ovoga članka i mora na njih u pisanom obliku pristati da bi se na njega
odnosila.

\(5\) Student se ne može protiviti da se njegov završni rad stvoren na
bilo kojem studiju na visokom učilištu učini dostupnim javnosti na
odgovarajućoj javnoj mrežnoj bazi sveučilišne knjižnice, knjižnice
sastavnice sveučilišta, knjižnice veleučilišta ili visoke škole i/ili na
javnoj mrežnoj bazi završnih radova Nacionalne i sveučilišne knjižnice,
sukladno zakonu kojim se uređuje znanstvena i umjetnička djelatnost i
visoko obrazovanje.

\(6\) Ako je zbog postizanja zaštite patentom, industrijskim dizajnom
ili nekim drugim pravom industrijskog vlasništva, u skladu s posebnim
propisima kojima se uređuju prava industrijskog vlasništva, nužno da se
privremeno zadrži tajnost sadržaja ili dijela sadržaja završnog rada,
student može zahtijevati odgodu objave iz stavka 5. ovoga članka do
ostvarenja uvjeta za postizanje odgovarajuće zaštite pravom
industrijskog vlasništva ili do prestanka potrebe za čuvanjem tajnosti.

#### Poglavlje 5. ODNOS AUTORSKOG PRAVA I PRAVA VLASNIŠTVA

Općenito o odnosu autorskog prava i prava vlasništva

Članak 112.

\(1\) Autorsko pravo je samostalno i neovisno o pravu vlasništva i
drugih stvarnih prava na stvari na kojoj je autorsko djelo fiksirano.

\(2\) Pravo vlasništva i druga stvarna prava na stvari na kojoj je
fiksirano autorsko djelo ne smiju bez odobrenja nositelja autorskog
prava biti izvršavana protivno autorskom pravu, ako ovim Zakonom nije
drukčije određeno.

Neovisnost pravnog prometa

Članak 113.

\(1\) Raspolaganje autorskim pravom ne utječe na pravo vlasništva na
stvari na kojoj je to autorsko djelo fiksirano, ako ovim Zakonom ili
ugovorom nije drukčije određeno.

\(2\) Raspolaganje vlasništvom na stvari na kojoj je fiksirano autorsko
djelo ne utječe na autorsko pravo na tom djelu, ako ovim Zakonom ili
ugovorom nije drukčije određeno.

Uništenje autorskog djela

Članak 114.

\(1\) Vlasnik izvornika autorskog djela koji zna ili mora znati da autor
ili neki od koautora ima poseban interes za očuvanje tog izvornika dužan
je prije uništenja obavijestiti ih o namjeri uništenja i ponuditi otkup
po cijeni stvarne vrijednosti. Ako nije moguća predaja izvornika u
posjed autora, vlasnik je dužan omogućiti autoru izradu primjerka
autorskog djela na odgovarajući način. Ako autor ne želi otkupiti
izvornik, vlasnik ga može slobodno uništiti, ali je na zahtjev autora
dužan dopustiti mu njegovo fotografiranje ili snimanje prije nego što ga
uništi.

\(2\) Vlasnik stvari koje sadrže umnožene primjerke autorskog djela nema
obveze iz stavka 1. ovoga članka, osim ako zna ili mora znati da ne
postoji ni izvornik niti drugi primjerci tog djela.

\(3\) Vlasnik stvari na kojoj je autorsko djelo fiksirano bez njegova
odobrenja tu stvar može uništiti bez obveza iz stavaka 1. i 2. ovoga
članka.

\(4\) Odredbe stavaka 1. i 2. ovoga članka ne odnose se na arhitektonska
djela. Vlasnik arhitektonskog djela jedino je dužan obavijestiti autora
o uništenju i dopustiti autoru, na njegov zahtjev, fotografiranje ili
snimanje toga djela i predati mu primjerak nacrta toga djela, ako ga
ima.

Izmjene i obnova arhitektonskog djela

Članak 115.

\(1\) Kod nužnih izmjena arhitektonskog djela moraju se uzeti u obzir
interesi njegova vlasnika. Autor arhitektonskog djela ne može se
protiviti nužnim izmjenama njegova arhitektonskog djela proizišlim iz
razloga narušavanja temeljnih zahtjeva za građevinu iz zakona kojim se
uređuje gradnja.

\(2\) Ako je arhitektonsko djelo potrebno obnoviti iz razloga
narušavanja temeljnih zahtjeva za građevinu iz zakona kojim se uređuje
gradnja, njegov autor ne može se protiviti uporabi drugih materijala ako
su oni od kojih je to djelo napravljeno pokazali nedostatke za
korištenje ili ako te materijale nije moguće nabaviti ili ih je moguće
nabaviti samo uz nerazmjerne poteškoće ili nerazmjerni trošak.

\(3\) U slučajevima iz stavaka 1. i 2. ovoga članka, ako je na
arhitektonskom djelu označeno njegovo ime, autor ima pravo zahtijevati
da vlasnik zgrade uz njegovo ime stavi napomenu o nužnim izmjenama
arhitektonskog djela i vremenu kad je to učinjeno ili da izbriše njegovo
ime.

\(4\) U slučaju potrebe za izmjenom ili obnovom arhitektonskog djela
nastalog na temelju javnog natječaja ili financiranog javnim sredstvima
ili u slučaju kad je arhitektonsko djelo nagrađeno strukovnom nagradom,
za svaku izmjenu potrebno je ishoditi suglasnost autora arhitektonskog
djela. Autor ne smije uskratiti suglasnost bez opravdanog razloga te je
dužan dati suglasnost na način da ne uzrokuje nerazmjerni trošak za
vlasnika arhitektonskog djela ili značajno produženje vremena potrebnog
za izmjenu ili obnovu arhitektonskog djela.

\(5\) Ako je arhitektonsko djelo zaštićeno kulturno dobro, prilikom
izmjene, uključujući obnove takvog djela, iz bilo kojeg razloga, autor
takvog djela nije ovlašten protiviti se izmjenama njegova arhitektonskog
djela koje se prema odluci nadležnog tijela zahtijevaju sukladno zakonu
kojim se uređuje očuvanje i zaštita kulturnih dobara.

\(6\) Autor arhitektonskog djela kojim se mijenja, uključujući obnavlja
kulturno dobro nije ovlašten protiviti se izmjenama svojeg
arhitektonskog djela izmjene, uključujući obnovu kulturnog dobra, koje
se prema odluci nadležnog tijela zahtijevaju sukladno zakonu kojim se
uređuje očuvanje i zaštita kulturnih dobara.

Pravo pristupa autorskom djelu

Članak 116.

\(1\) Bez obzira na imovinska autorska prava koja po ovome Zakonu ima
ili kojima je prethodno ili naknadno raspolagao, autor može zahtijevati
od vlasnika ili neposrednog posjednika izvornika ili primjerka autorskog
djela da mu omogući pristup njegovu djelu, ako je to prijeko potrebno
radi izrade primjeraka autorskog djela ili prerade autorskog djela, i ne
protivi se bilo kojem zakonitom interesu vlasnika odnosno posjednika.

\(2\) Odredbe ovoga članka ne obvezuju vlasnika i neposrednog posjednika
da autoru preda izvornik odnosno primjerak autorskog djela.

Pravo zabrane javnog izlaganja autorskog djela

Članak 117.

\(1\) Autor neobjavljenog djela vizualnih umjetnosti, primijenjenih
umjetnosti i industrijskog dizajna te neobjavljenog fotografskog djela
ima pravo, prilikom otuđenja izvornika ili primjeraka toga djela,
zabraniti vlasniku njegovo izlaganje javnosti. Zabrana se daje u pisanom
obliku.

\(2\) Pravo iz stavka 1. ovoga članka autor nema ako djelo pripada
muzeju, galeriji ili sličnoj ustanovi.

Obveze autora i nasljednika djela vizualnih umjetnosti prema vlasniku

Članak 118.

\(1\) Ako je autor pod svojim imenom otuđio svoje djelo vizualnih
umjetnosti, on ili njegov nasljednik dužni su na zahtjev vlasniku toga
djela izdati potvrdu o autorstvu.

\(2\) Stavak 1. ovoga članka primjenjuje se i u slučaju kad je
nasljednik otuđio djelo vizualnih umjetnosti nakon autorove smrti, a
autor za života nije u pisanom obliku izjavio da ne želi biti naveden
kao autor toga djela.

#### Poglavlje 6. VREMENSKA OGRANIČENJA AUTORSKOG PRAVA

Opća odredba o trajanju autorskog prava

Članak 119.

Autorsko pravo traje za života autora i 70 godina nakon njegove smrti,
bez obzira na to kada je autorsko djelo zakonito objavljeno, ako ovim
Zakonom nije drukčije određeno.

Trajanje autorskog prava za koautorsko djelo

Članak 120.

\(1\) Ako su koautori nositelji zajedničkoga autorskog prava na
stvorenom autorskom djelu, rok iz članka 119. ovoga Zakona računa se od
smrti koautora koji je posljednji umro.

\(2\) U pogledu audiovizualnih djela, rok iz članka 119. ovoga Zakona
računa se od smrti posljednje preživjele od sljedećih osoba: glavni
redatelj, autor scenarija, autor dijaloga i skladatelj glazbe posebno
skladane za korištenje u tom audiovizualnom djelu.

Trajanje autorskog prava za glazbeno djelo s riječima

Članak 121.

\(1\) U pogledu glazbenog djela s riječima, rok iz članka 119. ovoga
Zakona računa se od smrti posljednjeg preživjelog među autorima glazbe i
autorima teksta koji su glazbu odnosno tekst stvorili posebno za
korištenje u tom glazbenom djelu s riječima.

\(2\) Ako glazba odnosno tekst nisu stvoreni posebno za korištenje u
glazbenom djelu s riječima, već neovisno jedno o drugome, u odnosu na
svako od njih zasebno se primjenjuje rok iz članka 119. ovoga Zakona.

Trajanje autorskog prava za djelo nepoznatog autora

Članak 122.

Autorsko pravo na djelu nepoznatog autora traje 70 godina od zakonite
objave tog djela. Ako autor tijekom tog razdoblja otkrije svoj
identitet, primjenjuje se rok iz članka 119. ovoga Zakona.

Trajanje autorskog prava za autorsko djelo objavljeno pod pseudonimom

Članak 123.

\(1\) Autorsko pravo na autorskom djelu objavljenom pod pseudonimom
traje 70 godina od zakonite objave tog djela. Ako autor tijekom tog
razdoblja otkrije svoj identitet, primjenjuje se rok iz članka 119.
ovoga Zakona.

\(2\) Ako pseudonim ne ostavlja nikakvu sumnju u pogledu identiteta
autora, primjenjuje se rok iz članka 119. ovoga Zakona.

Trajanje autorskog prava za autorsko djelo objavljeno u dijelovima

Članak 124.

Ako se trajanje autorskog prava prema ovome Zakonu računa od zakonite
objave autorskog djela, a to se djelo objavljuje u svescima, dijelovima,
nastavcima, izdanjima ili epizodama, taj se rok za svaki takav dio
računa zasebno.

Trajanje autorskog prava za neobjavljeno autorsko djelo

Članak 125.

Ako se trajanje autorskog prava prema ovome Zakonu ne računa od smrti
autora, a autorsko djelo nije bilo zakonito objavljeno, autorsko pravo
prestaje protekom 70 godina od kada je autorsko djelo nastalo.

Računanje rokova

Članak 126.

Rokovi trajanja autorskog prava određeni ovim Zakonom računaju se od 1.
siječnja godine koja neposredno slijedi godinu u kojoj je nastala
činjenica od koje se računa početak roka.

Učinci isteka roka

Članak 127.

\(1\) Prestankom autorskog prava autorsko djelo postaje javno dobro te
se može slobodno koristiti uz obvezu priznanja autorstva, poštovanja
autorskog djela te časti i ugleda autora.

\(2\) Protiv onih koji ne poštuju obveze iz stavka 1. ovoga članka
nasljednici autora, udruge autora kojima je autor pripadao, druge osobe
koje za to imaju pravni interes te Hrvatska akademija znanosti i
umjetnosti ovlašteni su zahtijevati prestanak povrede te obveze.

### DIO TREĆI SRODNA PRAVA

#### Poglavlje 1. PRAVO UMJETNIKA IZVOĐAČA

Umjetnici izvođači

Članak 128.

Umjetnici izvođači su glumci, pjevači, glazbenici, plesači i druge osobe
koje glumom, pjevanjem, recitiranjem, interpretiranjem, pokretima ili na
drugi način izvode autorska djela iz književnog i umjetničkog područja
ili izražaje folklora. Umjetnikom izvođačem smatra se i redatelj
kazališne predstave i dirigent umjetničkog ansambla.

Predmnijeva umjetnika izvođača

Članak 129.

Umjetnikom izvođačem smatra se fizička osoba čije je ime, pseudonim,
umjetnički znak ili kod na uobičajen način označen na primjercima
izvedbe ili pri objavi izvedbe, dok se ne dokaže suprotno.

Zastupnik umjetničkog ansambla

Članak 130.

\(1\) Umjetnici izvođači koji su članovi umjetničkog ansambla mogu
ovlastiti u pisanom obliku jednog od svojih članova ili treću osobu za
zastupanje u ostvarivanju njihovih izvođačkih prava, u pogledu izvedaba
koje ostvare u okviru tog umjetničkog ansambla.

\(2\) Za davanje ovlasti iz stavka 1. ovoga članka potrebna je
suglasnost većine članova umjetničkog ansambla, osim ako je drukčije
određeno pravilima pojedinog umjetničkog ansambla. Smatra se da su tu
ovlast dali i umjetnici izvođači koji nisu članovi ansambla, a sudjeluju
u pojedinoj izvedbi tog ansambla.

\(3\) Odredbe ovoga članka ne primjenjuju se na dirigente, soliste,
redatelje kazališnih predstava i nositelje glavnih uloga, koji nisu
članovi ansambla, osim ako je između njih i umjetničkog ansambla
drukčije ugovoreno.

1.1. Moralna prava umjetnika izvođača

Pravo na priznanje umjetnika izvođača

Članak 131.

\(1\) Umjetnik izvođač ima pravo biti priznat i označen kao umjetnik
izvođač.

\(2\) Osoba koja javno koristi umjetničku izvedbu dužna je pri svakom
korištenju naznačiti umjetnika izvođača, osim ako umjetnik izvođač u
pisanom obliku izjavi da ne želi biti naveden ili ako način pojedinog
javnog korištenja umjetničke izvedbe onemogućava navođenje umjetnika
izvođača.

Pravo na poštovanje umjetničke izvedbe

Članak 132.

\(1\) Umjetnik izvođač ima pravo usprotiviti se deformiranju, sakaćenju
i sličnom naruženju svoje umjetničke izvedbe te se ima pravo usprotiviti
uništenju izvornika ili posljednjeg primjerka svoje fiksirane umjetničke
izvedbe, uz odgovarajuću primjenu odredaba članka 114. stavaka od 1. do
3. ovoga Zakona.

\(2\) Neznatne izmjene, prerade, prilagodbe ili obrade, kojima se ne
dira u osnovni karakter umjetničke izvedbe ne smatraju se deformiranjem,
sakaćenjem ili naruženjem u smislu stavka 1. ovoga članka.

Pravo na poštovanje časti i ugleda umjetnika izvođača

Članak 133.

Umjetnik izvođač ima pravo usprotiviti se korištenju umjetničke izvedbe
na način kojim se povrjeđuju njegova čast ili ugled.

1.2. Imovinska prava umjetnika izvođača

Umnožavanje

Članak 134.

Umjetnik izvođač ima isključivo pravo fiksiranja svoje nefiksirane
izvedbe te daljnjeg umnožavanja svoje fiksirane izvedbe.

Distribuiranje, iznajmljivanje i javna posudba

Članak 135.

\(1\) Umjetnik izvođač ima isključivo pravo distribuiranja, uključujući
pravo iznajmljivanja, svoje fiksirane izvedbe te pravo na primjerenu
naknadu ako se primjerci njegove fiksirane izvedbe u pogledu kojih je
dopušteno daljnje distribuiranje posuđuju posredovanjem javnih
knjižnica.

\(2\) Umjetnik izvođač koji svoje pravo iznajmljivanja prepusti
proizvođaču fonograma ili audiovizualnom producentu zadržava pravo na
primjerenu naknadu za iznajmljivanje svoje fiksirane izvedbe. Naknadu za
iznajmljivanje dužna je plaćati osoba koja iznajmljuje umjetničku
izvedbu.

\(3\) Umjetnik izvođač ne može se odreći prava na primjerenu naknadu za
javnu posudbu iz stavka 1. ovoga članka, kao ni prava na primjerenu
naknadu za iznajmljivanje iz stavka 2. ovoga članka. Pravo na primjerenu
naknadu za javnu posudbu i pravo na primjerenu naknadu za iznajmljivanje
ostvaruju se obavezno kolektivno.

Priopćavanje umjetničke izvedbe javnosti

Članak 136.

\(1\) Umjetnik izvođač ima isključivo pravo priopćavanja javnosti svoje
nefiksirane i fiksirane umjetničke izvedbe, koje obuhvaća:

-- pravo javnog izvođenja

-- pravo javnog prenošenja

-- pravo javnog priopćavanja fiksirane izvedbe

-- pravo javnog prikazivanja audiovizualne izvedbe

-- pravo emitiranja

-- pravo reemitiranja

-- pravo prijenosa izravnim protokom

-- pravo činjenja dostupnim javnosti

-- pravo javnog priopćavanja emitiranja, reemitiranja, prijenosa
izravnim protokom i činjenja dostupnim javnosti

-- pravo priopćavanja javnosti, uključujući činjenje dostupnim javnosti
u okviru prateće internetske usluge

-- pravo priopćavanja javnosti, uključujući činjenje dostupnim javnosti
pri davanju pristupa javnosti izvedbama koje su učitali korisnici na
platformama za dijeljenje sadržaja putem interneta te

-- druge načine priopćavanja javnosti.

\(2\) Umjetnik izvođač ima pravo na udio u jedinstvenoj primjerenoj
naknadi za emitiranje i svako drugo priopćavanje javnosti svoje
fiksirane izvedbe. Jedinstvena primjerena naknada sastoji se od
pojedinačnih naknada koje pripadaju umjetnicima izvođačima i
proizvođačima fonograma.

\(3\) Ako je nefiksirana glazbena izvedba ili glazbena izvedba fiksirana
na fonogramu ugrađena u audiovizualno djelo, umjetnik izvođač zadržava
isključivo pravo priopćavanja javnosti odnosno udio u jedinstvenoj
primjerenoj naknadi iz stavka 2. ovoga članka, kojih se ne može odreći.

Korištenje izvedbe za dovršenje audiovizualnog djela

Članak 137.

Ako umjetnik izvođač odbije završiti svoju izvedbu u audiovizualnom
djelu ili ako zbog više sile nije u mogućnosti nastaviti izvedbu, ne
može se protiviti da se ostvareni dio izvedbe koji je već dao koristi za
dovršenje audiovizualnog djela. Takav izvođač ima odgovarajuća prava
umjetnika izvođača na već dani doprinos audiovizualnom djelu.

Trajanje prava

Članak 138.

\(1\) Pravo umjetnika izvođača traje 50 godina od izvedbe.

\(2\) Ako u razdoblju iz stavka 1. ovoga članka izvedba fiksirana na
fonogram bude zakonito izdana ili zakonito priopćena javnosti, pravo
traje 70 godina od prvog takvog izdanja ili prvog takvog priopćavanja
javnosti, ovisno o tome koje je bilo ranije.

\(3\) Ako u razdoblju iz stavka 1. ovoga članka fiksacija izvedbe koja
nije fonogram bude zakonito izdana ili zakonito priopćena javnosti,
pravo traje 50 godina od prvog takvog izdanja ili prvog takvog
priopćavanja javnosti, ovisno o tome koje je bilo ranije.

1.3. Odgovarajuća primjena odredaba o autorskom pravu

Odgovarajuća primjena odredaba o autorskom pravu

Članak 139.

Odredbe članaka 5., 17., 25., 26., 33., 34., članaka od 36. do 53.,
članaka od 55. do 71., članaka od 84. do 86., članaka od 96. do 114. te
članaka 126. i 127. ovoga Zakona primjenjuju se na odgovarajući način te
u skladu s odredbama ovoga poglavlja i na pravo umjetnika izvođača, ako
za njega nije nešto posebno određeno ili ne proizlazi iz pravne naravi
prava umjetnika izvođača.

#### Poglavlje 2. PRAVO PROIZVOĐAČA FONOGRAMA

Fonogram i proizvođač fonograma

Članak 140.

\(1\) Fonogram je fiksacija zvukova izvedbe ili drugih zvukova ili onoga
što predstavlja zvukove, osim u obliku fiksiranja zvukova u
audiovizualno djelo.

\(2\) Proizvođač fonograma je fizička ili pravna osoba koja poduzima
inicijativu i koja je odgovorna za prvo fiksiranje fonograma.

Predmnijeva proizvođača fonograma

Članak 141.

Proizvođačem fonograma smatra se onaj čije je ime odnosno naziv redovito
označen kao nositelj prava proizvođača fonograma na primjercima
fonograma, dok se ne dokaže suprotno.

Prava proizvođača fonograma

Članak 142.

\(1\) Proizvođač fonograma ima sljedeća imovinska prava:

-- isključivo pravo umnožavanja svojih fonograma

-- isključivo pravo distribuiranja, uključujući pravo iznajmljivanja
svojih fonograma te pravo na primjerenu naknadu ako se njegovi
fonogrami, u pogledu kojih je dopušteno daljnje distribuiranje, posuđuju
posredovanjem javnih knjižnica; pravo na naknadu za javnu posudbu
ostvaruje se obavezno kolektivno

-- isključivo pravo činjenja dostupnim javnosti svojih fonograma

-- isključivo pravo priopćavanja javnosti svojih fonograma, uključujući
činjenje dostupnim javnosti, u okviru prateće internetske usluge

-- isključivo pravo priopćavanja javnosti svojih fonograma, uključujući
činjenje dostupnim javnosti pri davanju pristupa javnosti fonogramima
koje su učitali korisnici na platformama za dijeljenje sadržaja putem
interneta

-- pravo, u skladu s člankom 136. stavkom 2. ovoga Zakona, na udio u
jedinstvenoj primjerenoj naknadi za: javno priopćavanje, javno
prikazivanje, emitiranje, reemitiranje, prijenos izravnim protokom,
javno priopćavanje emitiranja, reemitiranja, prijenosa izravnim protokom
i činjenja dostupnim javnosti te svako drugo priopćavanje javnosti
svojih fonograma izdanih u komercijalne svrhe; ovo pravo ostvaruje se
obavezno kolektivno.

\(2\) Prava na fonogramu nisu ni na koji način ograničena njegovim
ugrađivanjem u audiovizualno djelo.

\(3\) Ako je fonogram izdan u komercijalne svrhe ugrađen u audiovizualno
djelo, proizvođač fonograma zadržava pravo na udio u jedinstvenoj
primjerenoj naknadi iz stavka 1. podstavka 6. ovoga članka, koje se ne
može odreći. Pravo na takvu naknadu ostvaruje se obavezno kolektivno.

Prava proizvođača fonograma u pravnom prometu

Članak 143.

Pravom proizvođača fonograma može se slobodno raspolagati.

Trajanje prava

Članak 144.

Pravo proizvođača fonograma traje 50 godina od prvog fiksiranja
fonograma. Ako je u tom razdoblju fonogram zakonito izdan, pravo traje
70 godina od takva prvog izdanja. Ako fonogram u tom razdoblju nije
zakonito izdan, ali je zakonito priopćen javnosti, pravo traje 70 godina
od takvog prvog priopćavanja javnosti.

Odgovarajuća primjena odredaba o autorskom pravu

Članak 145.

Odredbe članaka 5., 17. i 25., članka 26. stavka 3., članaka 33. i 34.,
članaka od 36. do 53., članka 55., članaka od 58. do 63., članaka od 65.
do 71., članaka od 84. do 86., članaka od 96. do 114. te članaka 126. i
127. ovoga Zakona primjenjuju se na odgovarajući način te u skladu s
odredbama ovoga poglavlja i na pravo proizvođača fonograma, ako za njega
nije nešto posebno određeno ili ne proizlazi iz pravne naravi prava
proizvođača fonograma.

#### Poglavlje 3. UGOVORI IZMEĐU UMJETNIKA IZVOĐAČA I PROIZVOĐAČA FONOGRAMA

Otkaz ugovora između umjetnika izvođača i proizvođača fonograma

Članak 146.

\(1\) Ako 50 godina od zakonitog izdavanja fonograma odnosno ako
fonogram nije zakonito izdan, 50 godina od njegova zakonitog
priopćavanja javnosti, proizvođač fonograma ne ponudi primjerke
fonograma na prodaju u količini koja zadovoljava razumne potrebe
javnosti ili ga ne učini dostupnim javnosti, umjetnik izvođač može
otkazati ugovor koji je sklopljen za cijelo vrijeme trajanja zaštite
prava umjetnika izvođača i kojim je za proizvođača fonograma osnovano
pravo iskorištavanja izvedbe fiksirane na fonogramu.

\(2\) Prije otkaza ugovora iz stavka 1. ovoga članka umjetnik izvođač
dužan je obavijestiti proizvođača fonograma da ima obvezu izdati
fonogram u roku od godine dana, računajući od dana primitka pisane
obavijesti umjetnika izvođača.

\(3\) Umjetnik izvođač ne može se odreći prava na otkaz ugovora iz
stavka 1. ovoga članka.

\(4\) Ako je u stvaranju umjetničke izvedbe sudjelovalo više umjetnika
izvođača, oni mogu otkazati ugovor iz stavka 1. ovoga članka svi zajedno
ili u skladu s odredbom članka 130. ovoga Zakona.

\(5\) Ako je umjetnik izvođač otkazao ugovor u skladu sa stavkom 1.
ovoga članka, pravo proizvođača fonograma na tom fonogramu prestaje
istekom 50 godina od zakonitog izdavanja fonograma odnosno 50 godina od
njegova zakonitog priopćavanja javnosti ako fonogram nije izdan.

Dodatna godišnja naknada

Članak 147.

\(1\) Ako je prema ugovoru između umjetnika izvođača i proizvođača
fonograma koji je sklopljen za cijelo vrijeme trajanja zaštite prava
umjetnika izvođača i kojim je za proizvođača fonograma osnovano pravo
iskorištavanja izvedbe fiksirane na fonogramu umjetnik izvođač stekao
pravo na jednokratnu naknadu, on prema ovome Zakonu stječe pravo na
dodatnu godišnju naknadu.

\(2\) Proizvođač fonograma dužan je umjetniku izvođaču plaćati dodatnu
godišnju naknadu za svaku punu godinu koja slijedi pedesetu godinu od
zakonitog izdavanja javnosti fonograma odnosno pedesetu godinu od
njegova zakonitog priopćavanja javnosti ako fonogram nije izdan.

\(3\) Umjetnik izvođač ne može se odreći prava na dodatnu godišnju
naknadu. Ta naknada ostvaruje se obavezno kolektivno.

\(4\) Dodatna godišnja naknada iznosi 20% od prihoda koji proizvođač
fonograma ostvari od umnožavanja, distribuiranja i činjenja dostupnim
javnosti fonograma na kojem je fiksirana izvedba umjetnika izvođača, a
obračunava se prema prihodu koji proizvođač fonograma ostvari u godini
koja prethodi godini njezina dospijeća.

\(5\) Proizvođač fonograma dužan je umjetniku izvođaču, osobi koju on
ovlasti, kao i odgovarajućoj organizaciji za kolektivno ostvarivanje
prava dati sve podatke koji su potrebni za isplatu dodatne godišnje
naknade.

Promjena sadržaja ugovora u korist umjetnika izvođača

Članak 148.

\(1\) Ako je prema ugovoru između umjetnika izvođača i proizvođača
fonograma koji je sklopljen za cijelo vrijeme trajanja zaštite prava
umjetnika izvođača i kojim je za proizvođača fonograma osnovano pravo
iskorištavanja izvedbe fiksirane na fonogramu umjetnik izvođač stekao
pravo na naknadu koja dospijeva u obrocima, pri obračunu iznosa takve
naknade ne oduzimaju se eventualno prije plaćeni predujmovi, kao ni
eventualni drugi odbici koji su određeni u takvom ugovoru.

\(2\) Odredba stavka 1. ovoga članka primjenjuje se nakon što istekne 50
godina od zakonitog izdavanja fonograma odnosno 50 godina od njegova
zakonitog priopćavanja javnosti ako fonogram nije zakonito izdan.

\(3\) Umjetnik izvođač ima pravo zahtijevati izmjenu ugovora koji je
prije 1. studenoga 2013. sklopio s proizvođačem fonograma nakon što
istekne 50 godina od zakonitog izdavanja fonograma odnosno 50 godina od
njegova zakonitog priopćavanja javnosti ako fonogram nije izdan.

\(4\) Ako umjetnik izvođač i proizvođač fonograma ne postignu sporazum u
vezi s pravičnom izmjenom ugovora sukladno stavku 3. ovoga članka, prava
proizvođača fonograma na tom fonogramu prestaju istekom 50 godina od
zakonitog izdavanja javnosti fonograma odnosno 50 godina od njegova
zakonitog priopćavanja javnosti ako fonogram nije zakonito izdan.

Ugovor o iskorištavanju glazbene umjetničke izvedbe na internetu

Članak 149.

\(1\) Ugovorom o iskorištavanju glazbene umjetničke izvedbe na internetu
umjetnik izvođač obvezuje se za proizvođača fonograma osnovati pravo
činjenja dostupnim javnosti te odgovarajuće pravo umnožavanja (u
daljnjem tekstu: pravo iskorištavanja glazbene umjetničke izvedbe na
internetu), a proizvođač fonograma obvezuje se umjetničku izvedbu na
ugovoreni način iskorištavati i umjetniku izvođaču za stečena prava
platiti ugovorenu naknadu, ako ugovorom nije drukčije određeno, te se
brinuti o uspješnom iskorištavanju umjetničke izvedbe na internetu i
davati umjetniku izvođaču podatke o iskorištavanju u skladu s odredbama
ovoga Zakona.

\(2\) Ugovor iz stavka 1. ovoga članka sklapa se u pisanom obliku.

\(3\) Proizvođač fonograma dužan je sklopiti ugovor iz stavka 1. ovoga
članka u odnosu na umjetničku izvedbu koju iskorištava na internetu sa
svim izvođačima koji sudjeluju u umjetničkoj izvedbi.

\(4\) Ako proizvođač fonograma ne sklopi ugovor iz stavka 1. ovoga
članka s nekim od umjetnika izvođača koji sudjeluju u umjetničkoj
izvedbi ili ugovor iz stavka 1. ovoga članka ne sadrži sve odredbe iz
stavka 1. ovoga članka, smatra se da se za te umjetnike izvođače prava
iskorištavanja njihove glazbene umjetničke izvedbe na internetu
ostvaruju kolektivno, prema proizvođaču fonograma.

\(5\) Ako je umjetnik izvođač u pogledu svoje umjetničke izvedbe ujedno
i proizvođač fonograma u smislu ovoga Zakona, na njega se ne primjenjuju
odredbe iz ovoga članka te on može slobodno raspolagati svojim pravima
umjetnika izvođača i pravima proizvođača fonograma.

#### Poglavlje 4. PRAVO AUDIOVIZUALNIH PRODUCENATA

Videogram i audiovizualni producent

Članak 150.

\(1\) Videogram je, u smislu članka 33. stavka 1. ovoga Zakona,
fiksacija audiovizualnog djela, kao i slijeda pomičnih slika popraćenih
zvukom ili bez zvuka.

\(2\) Audiovizualni producent je fizička ili pravna osoba, uključujući
nakladnike televizije, proizvođače videospotova i druge proizvođače
videograma, koja u svoje ime daje inicijativu, prikuplja financijska
sredstva, organizira i preuzima odgovornost za stvaranje prve fiksacije
videograma.

Predmnijeva audiovizualnog producenta

Članak 151.

Audiovizualnim producentom smatra se onaj čije je ime odnosno naziv
redovito označen kao nositelj prava audiovizualnog producenta na
primjercima videograma, dok se ne dokaže suprotno.

Prava audiovizualnog producenta

Članak 152.

Audiovizualni producent ima sljedeća imovinska prava:

-- isključivo pravo umnožavanja svojih videograma

-- isključivo pravo distribuiranja, uključujući pravo iznajmljivanja
svojih videograma te pravo na primjerenu naknadu ako se njegovi
videogrami, u pogledu kojih je dopušteno daljnje distribuiranje,
posuđuju posredovanjem javnih knjižnica; pravo na naknadu za javnu
posudbu ostvaruje se obavezno kolektivno

-- isključivo pravo javnog prikazivanja svojih videograma

-- isključivo pravo činjenja dostupnim javnosti svojih videograma

-- isključivo pravo priopćavanja javnosti svojih videograma, uključujući
činjenje dostupnim javnosti, u okviru prateće internetske usluge

-- isključivo pravo priopćavanja javnosti svojih videograma, uključujući
činjenje dostupnim javnosti pri davanju pristupa javnosti videogramima
koje su učitali korisnici na platformama za dijeljenje sadržaja putem
interneta.

Prava audiovizualnog producenta u pravnom prometu

Članak 153.

Pravom audiovizualnog producenta može se slobodno raspolagati.

Trajanje prava

Članak 154.

Pravo audiovizualnog producenta traje 50 godina od stvaranja prve
fiksacije videograma. Ako je u tom razdoblju videogram bio zakonito
izdan ili zakonito priopćen javnosti, pravo audiovizualnog producenta
traje 50 godina od takva prvog izdanja ili takva prvog priopćavanja,
ovisno o tome koje je bilo prije.

Odgovarajuća primjena odredaba o autorskom pravu

Članak 155.

Odredbe članaka 5., 17. i 25., članka 26. stavka 3., članaka 33., 34.,
36., 41. i 46., članaka od 50. do 53., članka 55., članka 56., članaka
58. do 63., članaka od 65. do 71., članaka od 84. do 86., članaka od 96.
do 114. te članaka 126. i 127. ovoga Zakona primjenjuju se na
odgovarajući način te u skladu s odredbama ovoga poglavlja i na pravo
audiovizualnog producenta, ako za njega nije nešto posebno određeno ili
ne proizlazi iz pravne naravi prava audiovizualnog producenta.

#### Poglavlje 5. PRAVO ORGANIZACIJA ZA EMITIRANJE

Programski signal, organizacija za emitiranje

Članak 156.

\(1\) Programski signal je televizijski ili radijski signal koji prenosi
neki sadržaj i koji je namijenjen prijamu za javnost, bežično
(uključujući satelit) ili putem žica.

\(2\) Organizacija za emitiranje je pravna osoba koja poduzima
inicijativu te ima uredničku odgovornost za sastavljanje, raspoređivanje
i emitiranje, uključujući prijenos izravnim protokom, programa kojeg
prenosi programski signal.

\(3\) Predmet prava organizacije za emitiranje je programski signal.

Predmnijeva organizacije za emitiranje

Članak 157.

Organizacijom za emitiranje smatra se ona organizacija čiji je naziv
istaknut prilikom emitiranja, isticanjem vizualne oznake na ekranu ili
na drugi način, kao naziv nositelja prava na programskom signalu, dok se
ne dokaže suprotno.

Prava organizacije za emitiranje

Članak 158.

\(1\) Organizacija za emitiranje ima sljedeća imovinska prava:

-- isključivo pravo fiksiranja svojih nefiksiranih programskih signala

-- isključivo pravo umnožavanja svojih fiksiranih programskih signala

-- isključivo pravo distribuiranja svojih fiksiranih programskih
signala, osim iznajmljivanja i prava na naknadu za javnu posudbu

-- isključivo pravo emitiranja svojih programskih signala

-- isključivo pravo reemitiranja svojih programskih signala

-- isključivo pravo prijenosa svojih programskih signala izravnim
protokom

-- isključivo pravo javnog priopćavanja svojih programskih signala
emitiranih, reemitiranih, prenesenih izravnim protokom ili učinjenih
dostupnim javnosti, ako je takvo priopćavanje pristupačno javnosti uz
plaćanje ulaznice

-- isključivo pravo činjenja dostupnim javnosti svojih programskih
signala

-- isključivo pravo priopćavanja javnosti svojih programskih signala,
uključujući činjenje dostupnim javnosti u okviru prateće internetske
usluge te

-- isključivo pravo priopćavanja javnosti, uključujući činjenje
dostupnim javnosti pri davanju pristupa javnosti programskim signalima
koje su učitali korisnici na platformama za dijeljenje sadržaja putem
interneta.

\(2\) Programski signal ne može biti predmetom javne posudbe.

\(3\) Organizacija za emitiranje ima isključiva prava i na svojim
pratećim internetskim uslugama.

\(4\) Kabelski ili drugi operator koji samo reemitira programske signale
ili ih samo priopćava javnosti izravnim protokom nije organizacija za
emitiranje.

\(5\) Ne smatra se organizacijom za emitiranje subjekt koji prenosi
program isključivo putem računalnih mreža i nema uredničku odgovornost
za sastavljanje, raspoređivanje i emitiranje programa.

Prava organizacija za emitiranje u posebnim slučajevima

Članak 159.

\(1\) Kad neka fizička ili pravna osoba koja nije profesionalni novinar
ni fotoreporter, s kojom organizacija za emitiranje nije sklopila ugovor
o narudžbi niti je kod nje u radnom odnosu, po vlastitoj inicijativi ili
po neobvezujućem općem ili individualnom pozivu organizacije za
emitiranje dostavi na bilo koji način organizaciji za emitiranje
autorsko djelo ili predmet srodnog prava novinarske prirode kojemu je
svrha informiranje javnosti o aktualnim vijestima ili drugim aktualnim
temama, s ciljem da ga objavi u okviru svojeg programskog signala, a
takav se cilj podrazumijeva uvijek kad osoba izričito u pisanom obliku
ne izjavi suprotno prilikom dostave, smatra se, po ovom Zakonu, da je
organizacija za emitiranje ovlaštena takvo djelo ili predmet srodnog
prava koristiti na isti način kao da je naručitelj takvog autorskog
djela ili predmeta srodnog prava te da je stekla neisključiva imovinska
prava iskorištavanja dostavljenog autorskog djela ili predmeta srodnog
prava u sadržaju i opsegu koji je potreban za ostvarenje djelatnosti
koju obavlja, bez prostornog i vremenskog ograničenja.

\(2\) U slučajevima iz stavka 1. ovoga članka organizacija za emitiranje
nema obvezu korištenja dostavljenog autorskog djela ili predmeta srodnog
prava ni obvezu vraćanja dostavljenog primjerka iskorištenog ili
neiskorištenog autorskog djela ili predmeta srodnog prava.

\(3\) Za slučajeve iz stavka 1. ovoga članka organizacija za emitiranje
dužna je na svojim mrežnim stranicama javno objaviti opće uvjete
korištenja dostavljenih autorskih djela i predmeta srodnih prava u
kojima će, među ostalim, odrediti imaju li, te u kojim slučajevima i u
kojem iznosu, osobe koje dostave organizaciji za emitiranje autorska
djela ili predmete srodnih prava pravo na naknadu za korištenje.

Prava organizacije za emitiranje u pravnom prometu

Članak 160.

Pravom organizacije za emitiranje može se slobodno raspolagati.

Trajanje prava

Članak 161.

Pravo organizacije za emitiranje traje 50 godina računajući od prvog
emitiranja programskog signala ili od prvog prenošenja izravnim protokom
programskog signala, bez obzira na to je li ono bilo bežično ili putem
žica.

Odgovarajuća primjena odredaba o autorskom pravu

Članak 162.

Odredbe članaka 5., 17. i 25., članka 26. stavka 3., članaka 33., 34. i
36., članaka od 40. do 53., članaka od 58. do 63., članaka od 65. do
71., članaka od 84. do 86., članaka od 96. do 114. te članaka 126. i
127. ovoga Zakona primjenjuju se na odgovarajući način te u skladu s
odredbama ovoga poglavlja i na pravo organizacije za emitiranje, ako za
njega nije nešto posebno određeno ili ne proizlazi iz pravne naravi
prava organizacije za emitiranje.

#### Poglavlje 6. PRAVA NAKLADNIKA INFORMATIVNIH PUBLIKACIJA

Informativna publikacija, usluga informacijskog društva, nakladnik
informativnih publikacija

Članak 163.

\(1\) Informativna publikacija je zbirka koja se uglavnom sastoji od
pisanih autorskih djela novinarske prirode koja može sadržavati i ostale
vrste djela ili predmete srodnih prava, uključujući fotografije i
videosadržaje i koja predstavlja pojedinačni element unutar periodične
ili redovito ažurirane publikacije, koja se objavljuje pod jednim
naslovom, s ciljem informiranja javnosti o aktualnim vijestima ili
drugim temama, kao što su novine ili časopis opće ili posebne tematike,
i koja je objavljena na bilo kojem mediju pod inicijativom, uredničkom
odgovornosti i kontrolom urednika novina ili publikacije ili novinskog
nakladnika ili nakladnika medija ili pružatelja medijske usluge.

\(2\) Periodične publikacije koje se objavljuju u znanstvene ili
akademske svrhe, kao što su znanstveni časopisi, ne smatraju se
publikacijama iz stavka 1. ovoga članka.

\(3\) Usluga informacijskog društva je svaka usluga koja se obično pruža
uz naknadu, na daljinu, elektroničkim sredstvima te na osobni zahtjev
primatelja usluga. Pružanje usluga na daljinu znači da se usluga pruža,
a da strane nisu istodobno prisutne. Elektroničkim sredstvima znači da
se usluga na početku šalje i prima na odredištu pomoću elektroničke
opreme za obradu, uključujući digitalnu kompresiju i pohranu podataka te
u potpunosti šalje, prenosi i prima telegrafski, radiovezom, optičkim
sredstvima ili ostalim elektromagnetskim sredstvima. Na osobni zahtjev
primatelja usluga znači da se usluga pruža prijenosom podataka na osobni
zahtjev.

\(4\) Nakladnik informativnih publikacija je novinski nakladnik,
nakladnik medija ili pružatelj medijske usluge, kako su te osobe
određene zakonom kojim se uređuju mediji i zakonom kojim se uređuju
elektronički mediji (na primjer, nakladnik vijesti ili novinska
agencija), kad objavljuju informativne publikacije iz stavka 1. ovoga
članka.

Predmnijeva nakladnika informativnih publikacija

Članak 164.

Nakladnikom informativnih publikacija smatra se onaj nakladnik čije je
ime ili naziv redovito na uobičajen način označen u informativnoj
publikaciji ili uz informativnu publikaciju isticanjem vizualne oznake
ili na drugi način, kao naziv nositelja prava na informativnoj
publikaciji, dok se ne dokaže suprotno.

Prava nakladnika informativnih publikacija, osim u odnosu na korištenja
od strane pružatelja usluga informacijskog društva

Članak 165.

\(1\) Nakladnik informativnih publikacija u pogledu svojih informativnih
publikacija ili dijelova informativnih publikacija ima sljedeća
imovinska prava:

-- isključivo pravo umnožavanja

-- isključivo pravo distribuiranja, uključujući pravo iznajmljivanja te
pravo na primjerenu naknadu ako se njegove informativne publikacije, u
pogledu kojih je dopušteno daljnje distribuiranje, posuđuju
posredovanjem javnih knjižnica; pravo iznajmljivanja i pravo na naknadu
za javnu posudbu ostvaruje se obavezno kolektivno

-- isključivo pravo priopćavanja javnosti na bilo koji način,
uključujući činjenje dostupnim javnosti te

-- isključivo pravo prerade.

\(2\) Prava iz stavka 1. ovoga članka primjenjuju se na nakladnike
informativnih publikacija koji imaju poslovni nastan u nekoj od država
članica Europske unije.

\(3\) Prava iz stavka 1. ovoga članka ne primjenjuju se na pružatelje
usluga informacijskog društva.

Prava nakladnika informativnih publikacija u odnosu na korištenja od
strane pružatelja usluga informacijskog društva

Članak 166.

\(1\) Kad informativne publikacije ili bilo koji njihov dio na internetu
koristi pružatelj usluga informacijskog društva, nakladnik informativnih
publikacija u pogledu svojih informativnih publikacija ima isključivo
pravo:

-- umnožavanja

-- priopćavanja javnosti na bilo koji način, uključujući činjenje
dostupnim javnosti.

\(2\) Prava iz stavka 1. ovoga članka primjenjuju se na nakladnike
informativnih publikacija koji imaju poslovni nastan u nekoj od država
članica Europske unije.

\(3\) Prava iz stavka 1. ovoga članka ne primjenjuje se u odnosu na:

1\. pojedinačne korisnike koji informativne publikacije i njihove
dijelove koriste za privatne i nekomercijalne svrhe

2\. radnje stavljanja hiperlinkova

3\. korištenje pojedinačnih riječi ili vrlo kratkih isječaka, koji
nemaju više od nekoliko riječi i koji ne sadrže fotografije ili
videosadržaje, iz informativnih publikacija, pod uvjetom da takvo
korištenje ne utječe na djelotvornost isključivih prava iz stavka 1.
ovoga članka. Na djelotvornost isključivih prava osobito utječe kad se
korištenjem vrlo kratkih isječaka zamjenjuje sama informativna
publikacija ili kad se čitatelja odvraća od upućivanja na nju.

Pravo novinskih autora na udio u naknadi nakladnika informativnih
publikacija

Članak 167.

\(1\) Profesionalni novinari i fotoreporteri čija su autorska djela
uvrštena u informativne publikacije imaju pravo na odgovarajući udio u
primjerenoj naknadi koju ostvare nakladnici tih informativnih
publikacija kad njihove informativne publikacije na internetu koriste
pružatelji usluga informacijskog društva u smislu članka 166. ovoga
Zakona. Ovo pravo ostvaruje se obavezno kolektivno.

\(2\) Udio u naknadi iz stavka 1. ovoga članka ne smatra se plaćom.

Nakladnik informativnih publikacija kao naručitelj ili poslodavac

Članak 168.

\(1\) Iznimno od članka 96. stavka 3. i članka 100. stavaka od 2. do 4.
ovoga Zakona, autor ili nositelj srodnog prava zadržava pravo koristiti
autorsko djelo ili predmet srodnog prava stvorenog po narudžbi
nakladnika informativnih publikacija ili u radnom odnosu kod nakladnika
informativnih publikacija, na način koji nije u suprotnosti s interesima
nakladnika informativnih publikacija, ali mu nije dopušteno osnovati
pravo iskorištavanja autorskog djela za drugog nakladnika informativnih
publikacija ili za pružatelja usluga informacijskog društva.

\(2\) Iznimno od članka 97. stavka 4. i članka 101. stavka 4. ovoga
Zakona, ako se prava za autorska djela stvorena po narudžbi nakladnika
informativnih publikacija ili u radnom odnosu kod nakladnika
informativnih publikacija ostvaruju kolektivno, tako ostvarena naknada
dijeli se između autora, s jedne strane, te nakladnika informativnih
publikacija, s druge strane.

Prava nakladnika informativnih publikacija u posebnim slučajevima

Članak 169.

\(1\) Kad neka fizička ili pravna osoba koja nije profesionalni novinar
ni fotoreporter, s kojom nakladnik informativne publikacije nije sklopio
ugovor o narudžbi ili drugi ugovor niti je kod njega u radnom odnosu, po
vlastitoj inicijativi ili po neobvezujućem općem ili individualnom
pozivu nakladnika informativnih publikacija dostavi na bilo koji način
nakladniku informativnih publikacija autorsko djelo ili predmet srodnog
prava novinarske prirode kojemu je svrha informiranje javnosti o
aktualnim vijestima ili drugim aktualnim temama, s ciljem da ga objavi u
okviru svoje informativne publikacije, a takav se cilj podrazumijeva
uvijek kad osoba izričito u pisanom obliku ne izjavi suprotno prilikom
dostave, smatra se, po ovom Zakonu, da je nakladnik informativne
publikacije ovlašten takvo djelo ili predmet srodnog prava koristiti na
isti način kao da je naručitelj takvog autorskog djela ili predmeta
srodnog prava te da je stekao neisključiva imovinska prava
iskorištavanja dostavljenog autorskog djela ili predmeta srodnog prava u
sadržaju i opsegu koji je potreban za ostvarenje djelatnosti koju
obavlja, bez prostornog i vremenskog ograničenja.

\(2\) U slučajevima iz stavka 1. ovoga članka, nakladnik informativnih
publikacija nema obvezu korištenja dostavljenog autorskog djela ili
predmeta srodnog prava ni obvezu vraćanja dostavljenog primjerka
iskorištenog ili neiskorištenog autorskog djela ili predmeta srodnog
prava.

\(3\) Za slučajeve iz stavka 1. ovoga članka nakladnik informativnih
publikacija dužan je javno objaviti na svojim mrežnim stranicama opće
uvjete korištenja dostavljenih autorskih djela i predmeta srodnih prava
u kojima će, među ostalim, odrediti imaju li, te u kojim slučajevima i u
kojem iznosu, osobe koje dostave nakladniku informativnih publikacija
autorska djela ili predmete srodnih prava pravo na naknadu za
korištenje.

\(4\) Svaka naknada za korištenje bilo kojeg predmeta zaštite iz ovoga
članka koja se ostvaruje u sustavu kolektivnog ostvarivanja prava
pripada u cijelosti nakladniku informativnih publikacija u kojoj je
objavljen.

Pravo nakladnika informativnih publikacija u pravnom prometu

Članak 170.

Pravom nakladnika informativnih publikacija može se slobodno
raspolagati.

Trajanje prava

Članak 171.

\(1\) Pravo nakladnika informativnih publikacija iz članka 165. ovoga
Zakona traje deset godina od prve zakonite objave informativne
publikacije, u odnosu na tu informativnu publikaciju.

\(2\) Pravo nakladnika informativnih publikacija iz članka 166. ovoga
Zakona traje dvije godine od prve zakonite objave informativne
publikacije, u odnosu na tu informativnu publikaciju.

Odgovarajuća primjena odredaba o autorskom pravu

Članak 172.

Odredbe članaka 5., 17. i 25., članka 26. stavka 3., članaka 33., 34.,
36., 41. i 46., članaka od 48. do 54., članaka od 58. do 63., članaka od
65. do 71., članaka od 96. do 114. te članaka 126. i 127. ovoga Zakona
primjenjuju se na odgovarajući način te u skladu s odredbama ovoga
poglavlja i na pravo nakladnika informativnih publikacija, ako za njega
nije nešto posebno određeno ili ne proizlazi iz pravne naravi prava
nakladnika informativnih publikacija.

#### Poglavlje 7. PRAVO PROIZVOĐAČA NEORIGINALNIH BAZA PODATAKA

Neoriginalna baza podataka, proizvođač neoriginalne baze podataka

Članak 173.

\(1\) Neoriginalna baza podataka je zbirka samostalnih autorskih djela,
podataka ili druge građe, uređena po određenom sustavu ili metodi, čiji
su elementi pojedinačno pristupačni elektroničkim ili drugim sredstvima,
pri čemu je postizanje, verifikacija ili predstavljanje sadržaja takve
baze podataka zahtijevalo kvalitativno i/ili kvantitativno znatno
ulaganje koje se može sastojati od sredstava, utrošenog vremena i
uloženog truda te drugih ulaganja.

\(2\) Zaštita koju uživa neoriginalna baza podataka ne proteže se na
njezin sadržaj i ni na koji način ne utječe na prava koja postoje na
autorskim djelima i predmetima srodnih prava uvrštenim u tu bazu
podataka, niti se odnosi na ikakva druga prava ili obveze koje postoje
na podacima ili na drugoj građi sadržanoj u toj bazi podataka.

\(3\) Zaštita neoriginalne baze podataka nezavisna je od njezine zaštite
autorskim pravom ili bilo kojim drugim pravom i primjenjuje se bez
obzira na to je li baza podataka ujedno prikladna za zaštitu autorskim
ili bilo kojim drugim pravom.

\(4\) Zaštita neoriginalne baze podataka ne utječe na zaštitu njezina
sadržaja patentom, žigom ili industrijskim dizajnom, na propise o
zaštiti kulturne baštine, o ograničavajućim praksama i zaštiti poštenog
trgovanja, o zaštiti neobjavljenih informacija s tržišnom vrijednosti,
sigurnosti, povjerljivosti, zaštiti podataka i privatnosti, pristupu
javnim dokumentima, kao ni na ugovorno pravo.

\(5\) Proizvođač neoriginalne baze podataka je pravna ili fizička osoba
koja u svoje ime daje inicijativu i poduzima kvalitativno i/ili
kvantitativno znatno ulaganje u proizvodnju neoriginalne baze podataka.

Predmet zaštite

Članak 174.

\(1\) Predmet zaštite pravom proizvođača neoriginalne baze podataka, uz
primjenu članka 175. ovoga Zakona, obuhvaća:

1\. cjelokupan sadržaj neoriginalne baze podataka

2\. svaki kvalitativno i/ili kvantitativno znatni dio sadržaja
neoriginalne baze podataka

3\. kvalitativno i/ili kvantitativno neznatne dijelove sadržaja
neoriginalne baze podataka kad se ti dijelovi koriste izvlačenjem ili
ponovnim korištenjem, ponavljano i sustavno, pa je to u suprotnosti s
redovitim korištenjem neoriginalne baze podataka ili neopravdano šteti
zakonitim interesima proizvođača neoriginalne baze podataka.

\(2\) Zaštita koja je ovim Zakonom predviđena za neoriginalne baze
podataka ne odnosi se na računalne programe koji su korišteni za njihovu
izradu ili rad. Takvi računalni programi zaštićeni su kao zasebna
autorska djela ako su originalne intelektualne tvorevine individualnog
karaktera.

Pravo proizvođača neoriginalne baze podataka

Članak 175.

\(1\) Proizvođač neoriginalne baze podataka ima sljedeća imovinska prava
u odnosu na radnje izvlačenja i/ili ponovnog korištenja neoriginalne
baze podataka:

-- isključivo pravo umnožavanja

-- isključivo pravo distribuiranja, uključujući pravo iznajmljivanja,
osim prava na naknadu za javnu posudbu

-- isključivo pravo priopćavanja javnosti na bilo koji način,
uključujući činjenje dostupnim javnosti

-- isključivo pravo prerade.

\(2\) Radnja izvlačenja znači trajan ili privremen prijenos cjelokupnog
ili znatnog dijela sadržaja neoriginalne baze podataka na drugi medij
bilo kojim sredstvima ili u bilo kojem obliku.

\(3\) Radnje ponovnog korištenja znače svaki oblik činjenja dostupnim
javnosti cjelokupnog ili znatnog dijela sadržaja neoriginalne baze
podataka distribuiranjem primjeraka baze podataka, iznajmljivanjem,
prijenosom putem interneta ili drugim oblicima prijenosa ili
transmisije.

\(4\) Iscrpljenje prava distribuiranja iz članka 34. stavka 4. ovoga
Zakona odnosi se samo na daljnju prodaju neoriginalne baze podataka.

\(5\) Neoriginalna baza podataka ne može biti predmetom javne posudbe.

\(6\) Pravo proizvođača neoriginalne baze podataka iz ovoga članka
pripada proizvođaču koji je državljanin države članice Europske unije
ili ima uobičajeno boravište ili registrirano sjedište, središnju upravu
ili glavno mjesto poslovanja u državi članici Europske unije. Ako
proizvođač neoriginalne baze podataka ima samo registrirano sjedište u
državi članici Europske unije, njegovo djelovanje mora biti stvarno i
trajno povezano s gospodarstvom države članice Europske unije.

Prava i obveze ovlaštenog korisnika

Članak 176.

\(1\) Ovlašteni korisnik objavljene neoriginalne baze podataka može
koristiti neznatne dijelove njezina sadržaja za bilo kakvu namjenu. Ako
je ovlašten samo u pogledu dijela baze podataka, ovaj se stavak
primjenjuje samo na taj dio.

\(2\) Ovlašteni korisnik neoriginalne baze podataka učinjene dostupnom
javnosti ne smije obavljati radnje koje su u suprotnosti s uobičajenim
korištenjem te baze ili koje u nerazumnoj mjeri nanose štetu zakonitim
interesima njezina proizvođača.

\(3\) Ovlašteni korisnik objavljene neoriginalne baze podataka ne smije
štetiti autorima i nositeljima srodnih prava u pogledu autorskih djela i
predmeta srodnih prava koji su uvršteni u tu bazu podataka.

\(4\) Ugovorne odredbe suprotne odredbama ovoga članka ništetne su.

Pravo proizvođača neoriginalne baze podataka u pravnom prometu

Članak 177.

Pravom proizvođača neoriginalne baze podataka može se slobodno
raspolagati.

Trajanje prava

Članak 178.

\(1\) Pravo proizvođača neoriginalne baze podataka traje 15 godina od
završetka izrade baze podataka. Ako je unutar toga razdoblja
neoriginalna baza podataka zakonito objavljena, pravo proizvođača
neoriginalne baze podataka traje 15 godina od takve zakonite objave.

\(2\) Svaka kvalitativno ili kvantitativno znatna izmjena sadržaja
neoriginalne baze podataka, koja je poduzeta uz znatno novo ulaganje
dovodi do ponovnog započinjanja tijeka roka zaštite iz stavka 1. ovoga
članka. Znatna izmjena sadržaja neoriginalne baze podataka uključuje i
postupno dopunjavanje, brisanje i mijenjanje baze.

Odgovarajuća primjena odredaba o autorskom pravu

Članak 179.

Odredbe članaka 5., 17. i 25., članka 26. stavka 3., članaka 33., 34.,
36., 46. i 54., članaka od 58 do 63., članaka od 65. do 71., članaka od
96. do 114. te članaka 126. i 127. ovoga Zakona primjenjuju se na
odgovarajući način te u skladu s odredbama ovoga poglavlja i na pravo
proizvođača neoriginalne baze podataka, ako za njega nije nešto posebno
određeno ili ne proizlazi iz pravne naravi prava proizvođača
neoriginalne baze podataka.

#### Poglavlje 8. PRAVO NAKLADNIKA NA PISANIM IZDANJIMA

Pravo nakladnika na prvom izdanju neobjavljenih slobodnih autorskih
djela

Članak 180.

\(1\) Osoba koja prvi put zakonito izda ili priopći javnosti još
neobjavljeno autorsko djelo na kojemu je autorsko pravo istekom roka
zaštite prestalo, stječe pravo koje odgovara imovinskim autorskim
pravima po ovom Zakonu.

\(2\) Pravo iz stavka 1. ovoga članka traje 25 godina od prvog zakonitog
izdanja djela ili priopćavanja javnosti i njime se može slobodno
raspolagati.

### DIO ČETVRTI SADRŽAJNA OGRANIČENJA AUTORSKOG I SRODNIH PRAVA

Zajedničke odredbe

Članak 181.

\(1\) Objavljenim autorskim djelom ili predmetom srodnog prava iz ovoga
Zakona može se koristiti bez odobrenja nositelja prava ili bez odobrenja
nositelja prava i bez plaćanja naknade, samo u slučajevima koji su u
ovom Zakonu izričito navedeni (u daljnjem tekstu: sadržajna
ograničenja).

\(2\) Odredbe o sadržajnim ograničenjima iz ovoga dijela Zakona odnose
se samo na takvo korištenje autorskog djela ili predmeta srodnog prava
koje se ne suprotstavlja njihovu redovitom korištenju i ne šteti
neopravdano zakonitim interesima nositelja prava.

Privremene radnje umnožavanja

Članak 182.

Privremene radnje umnožavanja autorskog djela, čija je jedina svrha
omogućavanje prijenosa u mreži između trećih strana putem posrednika ili
ovlašteno korištenje autorskog djela, koje su prolazne ili popratne,
koje čine sastavni i bitni dio tehnološkog procesa i koje kao takve
nemaju nezavisan gospodarski značaj, izuzete su od autorskih i srodnih
isključivih prava umnožavanja iz članka 33. ovoga Zakona.

Umnožavanje autorskog djela za privatno korištenje uz plaćanje
odgovarajuće naknade

Članak 183.

\(1\) Dopušteno je fizičkoj osobi, bez autorova odobrenja, iz zakonito
objavljenog izvora umnožavati autorsko djelo na bilo koju podlogu, kao i
umnožavati autorsko djelo u obliku fotokopije, ako to čini za privatno
korištenje koje nema izravno ili neizravno komercijalnu svrhu i nije
namijenjeno ili pristupačno javnosti.

\(2\) Kad se autorsko djelo može umnožavati bez autorova odobrenja u
skladu s odredbama stavka 1. ovoga članka, autori djela za koja se, s
obzirom na njihovu prirodu, može očekivati da će bez njihova odobrenja
biti umnožena snimanjem na nosače zvuka, slike ili teksta ili
fotokopiranjem, za privatno korištenje, imaju pravo na odgovarajuću
naknadu od prodaje praznih nosača zvuka, slike ili teksta i uređaja za
tonsko i vizualno snimanje te uređaja za fotokopiranje.

\(3\) Autori imaju, osim prava iz stavka 2. ovoga članka, i pravo na
odgovarajuću naknadu od fizičke ili pravne osobe koja uz naplatu obavlja
usluge fotokopiranja.

\(4\) S fotokopiranjem su izjednačene sve druge tehnike umnožavanja, a s
uređajima za tonsko i vizualno snimanje izjednačeni su drugi uređaji
koji omogućavaju isti učinak.

Naplata odgovarajuće naknade za umnožavanje za privatno korištenje

Članak 184.

\(1\) Odgovarajuću naknadu iz članka 183. stavka 2. ovoga Zakona plaćaju
proizvođači praznih nosača zvuka, slike ili teksta, proizvođači uređaja
za tonsko i vizualno snimanje, proizvođači uređaja za fotokopiranje te
solidarno s njima uvoznici praznih nosača zvuka, slike ili teksta,
uređaja za tonsko i vizualno snimanje, uređaja za fotokopiranje, osim
ako je riječ o uvozu malih količina namijenjenih za privatno i
nekomercijalno korištenje kao dio osobne prtljage. Ako se navedeni
uređaji i predmeti ne proizvode u Republici Hrvatskoj, naknadu plaća
uvoznik.

\(2\) Obveza plaćanja odgovarajuće naknade nastaje pri prvoj prodaji u
Republici Hrvatskoj ili uvozu u Republiku Hrvatsku novih praznih nosača
zvuka, slike ili teksta, novih uređaja za tonsko i vizualno snimanje te
novih uređaja za fotokopiranje.

\(3\) Obveza plaćanja odgovarajuće naknade nastaje i onda kad su uređaji
i nosači iz stavka 1. ovoga članka uneseni u Republiku Hrvatsku iz druge
države članice Europske unije.

\(4\) Obveza plaćanja odgovarajuće naknade ne nastaje ako se novi prazni
nosači zvuka, slike ili teksta, novi uređaji za tonsko i vizualno
snimanje te novi uređaji za fotokopiranje iznose ili izvoze iz Republike
Hrvatske.

\(5\) Naknada iz članka 183. stavka 3. ovoga Zakona plaća se prema
podacima o broju učinjenih fotokopija.

\(6\) Autori se ne mogu odreći prava na odgovarajuću naknadu iz članka
183. stavaka 2. i 3. ovoga Zakona. Naknada se ostvaruje obavezno
kolektivno.

Odgovarajuća primjena odredaba o umnožavanju za privatno korištenje na
srodna prava

Članak 185.

\(1\) Odredbe članaka 183. i 184. ovoga Zakona primjenjuju se na
odgovarajući način i na umjetnike izvođače, proizvođače fonograma,
audiovizualne producente i nakladnike informativnih publikacija.

\(2\) Programski signali organizacija za emitiranje mogu se umnožavati
za privatno korištenje u skladu s člankom 183. stavkom 1. ovoga Zakona,
bez plaćanja odgovarajuće naknade iz članka 183. stavka 2. ovoga Zakona.

\(3\) Bez obzira na to što nemaju vlastito isključivo pravo umnožavanja,
nakladnici pisanih izdanja imaju vlastito pravo na odgovarajuću naknadu
za umnožavanje njihovih izdanja za privatno korištenje, uz odgovarajuću
primjenu članaka 183. i 184. ovoga Zakona.

\(4\) Pravo na odgovarajuću naknadu iz stavka 3. ovoga članka traje 50
godina od zakonitog izdanja djela, računajući od 1. siječnja godine koja
neposredno slijedi godinu izdavanja. Njime se može slobodno raspolagati.

Slučajevi kad umnožavanje za privatno korištenje nije dopušteno

Članak 186.

Nije dopušteno umnožavanje za privatno korištenje cijele knjige, osim
ako su primjerci te knjige rasprodani najmanje dvije godine, grafičkih
izdanja glazbenih djela (notni materijal), autorskih baza podataka,
neoriginalnih baza podataka, kartografskih djela, računalnih programa,
kao ni izgradnja arhitektonskog objekta, ako ovim Zakonom ili ugovorom
nije drukčije određeno.

Rudarenje teksta i podataka u svrhe znanstvenog istraživanja

Članak 187.

\(1\) Dopušteno je, bez odobrenja nositelja prava i bez plaćanja
naknade, umnožavanje autorskih djela, uključujući autorske baze
podataka, i predmeta srodnih prava, uključujući radnje izvlačenja dijela
sadržaja i radnje ponovnog korištenja cjelokupnog ili znatnog dijela
sadržaja neoriginalne baze podataka, koje obavljaju znanstvene
organizacije i institucije kulturne baštine radi rudarenja teksta i
podataka za potrebe znanstvenog istraživanja u autorskim djelima i
predmetima srodnih prava kojima imaju zakonit pristup.

\(2\) Znanstvena organizacija je sveučilište, uključujući njegove
knjižnice, znanstveni institut ili zavod, sastavnica sveučilišta,
bolnica koja provodi istraživanja ili bilo koji drugi subjekt čiji je
glavni cilj provoditi znanstveno istraživanje ili provoditi obrazovne
aktivnosti koje uključuju i provedbu znanstvenog istraživanja na
neprofitnoj osnovi ili ponovnim ulaganjem sve dobiti u znanstveno
istraživanje ili u skladu s misijom javnog interesa koji je priznala
Republika Hrvatska (primjerice javnim financiranjem ili posebnim zakonom
ili javnim ugovorima), i to na način da pristup rezultatima dobivenim
takvim znanstvenim istraživanjem ne može na povlaštenoj osnovi dobiti
poduzetnik koji ostvaruje odlučujući utjecaj na takvu organizaciju.

\(3\) Institucija kulturne baštine je javno dostupna knjižnica ili
muzej, arhiv ili ustanova filmske ili audiovizualne baštine. To
uključuje nacionalne knjižnice i nacionalne arhive, kao i arhive i javno
dostupne knjižnice obrazovnih institucija, znanstvenih organizacija i
javnih organizacija za emitiranje.

\(4\) Rudarenje teksta i podataka podrazumijeva svaku automatiziranu
analitičku tehniku čiji je cilj analiza teksta i podataka u digitalnom
obliku radi stvaranja podataka, koje uključuju uzorke, trendove i
korelacije.

\(5\) Zakonit pristup podrazumijeva pristup sadržaju zaštićenom
autorskim pravom ili srodnim pravima koji se temelji, među ostalim, na
ugovornom odnosu između nositelja prava i znanstvenih organizacija i
institucija kulturne baštine koji može biti pretplatnički odnos, odnos
zasnovan na politici otvorenog pristupa ili na drugim zakonitim načinima
stjecanja pristupa sadržaju zaštićenom autorskim pravom ili srodnim
pravima. Smatra se da zakonit pristup imaju sve osobe obuhvaćene
pretplatama i ugovorima o korištenju zbog svoje povezanosti sa
znanstvenim organizacijama i institucijama kulturne baštine.

\(6\) Znanstvene organizacije i institucije kulturne baštine moraju
rezultate umnožavanja i izvlačenja nastalih u skladu sa stavkom 1. ovoga
članka pohraniti uz odgovarajuću razinu sigurnosti i mogu ih zadržati za
potrebe znanstvenog istraživanja, uključujući i za provjeru rezultata
znanstvenog istraživanja.

\(7\) Nositelji prava smiju primjenjivati mjere kojima se osigurava
sigurnost i cjelovitost mreža i baza podataka na ili u kojima su
smještena djela i predmeti srodnih prava, kao što su mjere provjere IP
adrese ili postupak autentifikacije korisnika. Te mjere moraju biti
razmjerne uključenim rizicima i ne smiju prelaziti ono što je nužno za
ostvarenje cilja osiguravanja sigurnosti i cjelovitosti sustava te se
njima ne smije ugrožavati učinkovitost primjene ograničenja iz stavka 1.
ovoga članka.

\(8\) Nositelji prava, znanstvene organizacije i institucije kulturne
baštine moraju surađivati radi dogovaranja najboljih praksi povezanih s
primjenom obveza iz stavka 6. i mjera iz stavka 7. ovoga članka.

\(9\) Ugovorne odredbe suprotne odredbama ovoga članka ništetne su.

Rudarenje teksta i podataka u druge svrhe

Članak 188.

\(1\) Dopušteno je, bez odobrenja nositelja prava i bez plaćanja
naknade, u svrhu rudarenja teksta i podataka kako je ono određeno u
članku 187. stavku 4. ovoga Zakona, umnožavanje autorskih djela,
uključujući umnožavanje autorskih baza podataka i računalnih programa te
prerađenih računalnih programa u smislu članka 15. stavka 1. ovoga
Zakona, i predmeta srodnih prava, kao i radnje izvlačenja dijela
sadržaja i radnje ponovnog korištenja cjelokupnog ili znatnog dijela
sadržaja neoriginalne baze podataka.

\(2\) Rezultati umnožavanja i izvlačenja iz stavka 1. ovoga članka mogu
se zadržati samo onoliko vremena koliko je potrebno da bi se ostvarila
svrha rudarenja teksta i podataka.

\(3\) Ograničenje iz stavka 1. ovoga članka odnosi se na autorska djela
i predmete srodnih prava kojima se može zakonito pristupiti te pod
uvjetom da prava korištenja na njima nisu izričito na primjeren način
pridržali njihovi nositelji prava.

\(4\) Primjereni načini pridržaja prava mogu biti: strojno čitljiv način
koji uključuje metapodatke, opći uvjeti koji se odnose na mrežne
stranice i uslugu, ugovorne odredbe ili jednostrane izjave nositelja
prava.

\(5\) Kad je riječ o autorskim djelima i predmetima srodnih prava koji
su učinjeni dostupnim javnosti na internetu, jedini primjereni način
pridržaja prava je strojno čitljiv način koji uključuje metapodatke i
opće uvjete koji se odnose na mrežne stranice ili uslugu.

Slobodno korištenje djela siročadi

Članak 189.

\(1\) Dopušteno je institucijama kulturne baštine iz članka 187. stavka
3. ovoga Zakona, obrazovnim ustanovama te javnim organizacijama za
emitiranje, bez odobrenja nositelja prava i bez plaćanja naknade,
umnožavati djela siročad koja su sadržana u njihovim zbirkama u smislu
članka 191. stavka 2. ovoga Zakona, u svrhu digitalizacije, činjenja
dostupnim javnosti, indeksiranja, katalogiziranja, očuvanja ili obnove
te ih činiti dostupnim javnosti. Radnje umnožavanja i činjenja dostupnim
javnosti navedene institucije mogu poduzimati samo radi postizanja
ciljeva vezanih uz njihove zadaće od javnog interesa, posebno radi
očuvanja i obnavljanja djela siročadi koja čine sastavni dio njihovih
zbirki te osiguravanja njihove dostupnosti za kulturne i obrazovne
potrebe.

\(2\) Institucije, ustanove i organizacije iz stavka 1. ovoga članka
mogu od korištenja opisanih u stavku 1. ovoga članka ostvarivati
prihode, isključivo u svrhu pokrivanja svojih troškova u vezi s
digitalizacijom i činjenjem dostupnim javnosti djela siročadi. To ne
utječe na njihovo pravo na slobodu ugovaranja u okviru provedbe svojih
zadaća od javnog interesa, posebno u pogledu sklapanja sporazuma o
javno-privatnom partnerstvu.

\(3\) Prilikom svakog korištenja djela siročadi institucije, ustanove i
organizacije iz stavka 1. ovoga članka dužne su na uobičajen način
navesti autora odnosno koautore tih djela koji su identificirani.

\(4\) Autor ili koautor koji ukine status djela siročeta u skladu s
člankom 25. stavkom 7. ovoga Zakona ima pravo na pravičnu naknadu za
dotadašnje korištenje svojeg djela kao djela siročeta. Pravičnu naknadu
dužna je isplatiti institucija, ustanova ili organizacija iz stavka 1.
ovoga članka koja je koristila djelo.

\(5\) Visina pravične naknade iz stavka 4. ovoga članka određuje se s
obzirom na kategoriju djela siročeta, uzimajući u obzir, među ostalim,
ciljeve Republike Hrvatske u području promicanja kulture, nekomercijalnu
narav korištenja koje poduzima institucija, ustanova ili organizacija iz
stavka 1. ovoga članka i kojim se ostvaruju ciljevi vezani uz njihove
zadaće od javnog interesa, kao što su promicanje učenja i širenje
kulture, te moguću štetu koju su pretrpjeli autori. Pravična naknada
isplaćuje se za najviše tri godine unatrag, računajući od dana ukidanja
statusa djela siročeta.

\(6\) Zahtjev za isplatu pravične naknade može postaviti autor ili
odgovarajuća organizacija za kolektivno ostvarivanje prava. Zahtjev za
isplatu pravične naknade zastarijeva u roku od godine dana, računajući
od dana ukidanja statusa djela siročeta.

\(7\) Odredbe ovoga članka primjenjuju se na odgovarajući način na
srodna prava iz ovoga Zakona.

\(8\) Odredbe ovoga članka ne utječu na obveze i prava stečena drugim
propisima o drugim pravima intelektualnog vlasništva, uvjetnom pristupu,
pristupu uslugama reemitiranja, zaštiti kulturne baštine, obvezi
deponiranja, zaštiti poštenog trgovanja, zaštiti neobjavljenih
informacija s tržišnom vrijednosti, sigurnosti, povjerljivosti, zaštiti
podataka i privatnosti, pristupu javnim dokumentima, ugovornom pravu te
o slobodi tiska i slobodi izražavanja u medijima.

Efemerne snimke

Članak 190.

\(1\) Dopušteno je organizaciji za emitiranje koja ima odobrenje za
emitiranje autorskog glazbenog djela s riječima ili bez riječi ili
umjetničke glazbene izvedbe, bez odobrenja nositelja prava i bez
plaćanja naknade, umnožavati ih vlastitim sredstvima na nosač zvuka,
slike ili teksta, za potrebe vlastitog emitiranja (efemerne snimke).

\(2\) Organizacija za emitiranje dužna je efemerne snimke iz stavka 1.
ovoga članka najkasnije u roku od 30 dana od dana emitiranja uništiti
ili ih pohraniti u vlastitom ili u javnom službenom arhivu ako te snimke
imaju posebnu dokumentarnu vrijednost.

\(3\) Efemerne snimke koje su u skladu s odredbama stavka 2. ovoga
članka pohranjene mogu se ponovo emitirati, reemitirati, prenijeti
izravnim protokom, učiniti dostupnim javnosti, biti sadržane u pratećoj
internetskoj usluzi te im se može dati pristup javnosti u skladu s
člankom 50. ovoga Zakona, uz odobrenje nositelja prava i plaćanje
naknade. Ovo se pravo obavezno ostvaruje u sustavu kolektivnog
ostvarivanja prava.

Očuvanje kulturne baštine

Članak 191.

\(1\) Dopušteno je institucijama kulturne baštine iz članka 187. stavka
3. ovoga Zakona, bez odobrenja nositelja prava i bez plaćanja naknade,
umnožavati autorska djela i predmete srodnih prava koji su trajni dio
njihovih zbirki, u bilo kojem formatu ili na bilo kojem mediju, u svrhu
njihova očuvanja te u mjeri koja je za to potrebna u tom smislu.

\(2\) Smatra se da su autorska djela i predmeti srodnih prava dio zbirki
institucija kulturne baštine u slučajevima kad su primjerci tih djela i
predmeta srodnih prava u vlasništvu institucije kulturne baštine ili ih
ona trajno drži na temelju ugovora o korištenju, depozitu ili trajnoj
posudbi ili sličnog ugovornog odnosa.

\(3\) Ugovorne odredbe suprotne odredbama ovoga članka ništetne su.

Korištenje djela i predmeta srodnih prava koji su nedostupni na tržištu

Članak 192.

\(1\) Dopušteno je institucijama kulturne baštine iz članka 187. stavka
3. ovoga Zakona, na nekomercijalnim mrežnim stranicama, bez odobrenja
nositelja prava i bez plaćanja naknade, umnožavanje i priopćavanje
javnosti, uključujući i činjenje dostupnim javnosti, autorskih djela i
predmeta srodnih prava nedostupnih na tržištu, koji su trajni dio
njihovih zbirki u smislu članka 191. stavka 2. ovoga Zakona, za
nekomercijalne svrhe, pod uvjetom da prilikom korištenja navedu imena
autora ili drugog nositelja prava kojeg je moguće utvrditi, osim ako se
pokaže da to nije moguće.

\(2\) Odredba stavka 1. ovoga članka ne primjenjuje se u odnosu na
skupove djela ili predmete srodnih prava nedostupnih na tržištu ako na
temelju razumnog napora iz članka 17. stavaka od 1. do 3. ovoga Zakona
proizlazi da postoje dokazi da se ti skupovi uglavnom sastoje od:

-- djela ili predmeta srodnih prava, osim audiovizualnih djela, prvi put
objavljenih ili, ako nisu objavljeni, prvi put emitiranih u trećoj
zemlji

-- audiovizualnih djela čiji producenti imaju sjedište ili uobičajeno
boravište u trećoj zemlji ili

-- djela ili predmeta srodnih prava državljana trećih država kad se,
nakon razumnog napora, nije mogla utvrditi država članica Europske unije
ili treća država u skladu s podstavcima 1. i 2. ovoga stavka.

\(3\) Uzima se da se korištenja uz primjenu ograničenja iz stavka 1.
ovoga članka odvijaju samo na području Republike Hrvatske ako
institucija kulturne baštine ima sjedište u Republici Hrvatskoj.

\(4\) Odredbe stavaka 1. i 2. ovoga članka primjenjuju se samo na one
vrste autorskih djela i predmete srodnih prava za koje u Republici
Hrvatskoj ne postoji organizacija za kolektivno ostvarivanje prava.

\(5\) Podatke o djelima i predmetima srodnih prava koji se koriste na
temelju ovoga članka institucije kulturne baštine dužne su dostaviti u
skladu s člankom 17. stavkom 5. ovoga Zakona.

Ograničenja prava umnožavanja u korist pojedinih ustanova

Članak 193.

Dopušteno je znanstvenim organizacijama iz članka 187. stavka 2. ovoga
Zakona, institucijama kulturne baštine iz članka 187. stavka 3. ovoga
Zakona, obrazovnim ustanovama, ustanovama za predškolski odgoj te
socijalnim i karitativnim ustanovama, bez odobrenja nositelja prava i
bez plaćanja naknade, umnožavati autorsko djelo ili predmet srodnog
prava iz ovoga Zakona na bilo koju podlogu, za svoje posebne potrebe
koje su u suglasju s njihovom javnom svrhom, kao što su potrebe očuvanja
i osiguranja građe, tehničke obnove i popravljanja građe, upravljanja
zbirkom u smislu članka 191. stavka 2. ovoga Zakona i ostale vlastite
potrebe, ako pritom ne ostvaruju izravnu ili neizravnu imovinsku ili
komercijalnu korist.

Ograničenje u korist osoba s invaliditetom

Članak 194.

Dopušteno je, bez odobrenja nositelja prava i bez plaćanja naknade, za
potrebe osoba s invaliditetom, korištenje autorskih djela i predmeta
srodnih prava na način koji je u izravnoj vezi s invaliditetom tih osoba
i koje je nekomercijalne naravi, a u opsegu potrebnom za odnosni
invaliditet.

Ograničenje u korist osoba koje su slijepe, imaju oštećenje vida ili
druge poteškoće u korištenju tiskanih izdanja

Članak 195.

\(1\) Dopušteno je, bez odobrenja nositelja prava i bez plaćanja
naknade, umnožavanje, distribuiranje, priopćavanje javnosti na bilo koji
način, kao i prerada autorskih djela, uključujući računalne programe i
autorske baze podataka, te predmeta srodnih prava, uključujući
neoriginalne baze podataka, koji su zakonito izdani ili na drugi način
zakonito objavljeni javnosti u obliku knjiga, periodičnih publikacija,
novina, časopisa ili drugih vrsta zapisa, notacija, uključujući notne
materijale, te ilustracija koje su s njima povezane, na bilo kojem
mediju, uključujući u zvučnom obliku, kao što su zvučne knjige, te u
digitalnom obliku, u svrhu obavljanja bilo koje radnje koja je potrebna:

-- da bi korisnik koji ima zakonit pristup takvom autorskom djelu ili
predmetu srodnog prava, ili osoba koju on ovlasti, izradio njegov
primjerak u pristupačnom formatu, isključivo za svoju uporabu i

-- da bi ovlašteni subjekt koji ima zakonit pristup takvom autorskom
djelu ili predmetu srodnog prava izradio njegov primjerak u pristupačnom
formatu ili da bi takav primjerak priopćio, učinio dostupnim javnosti,
distribuirao ili posudio korisniku ili drugom ovlaštenom subjektu na
neprofitnoj osnovi, isključivo za uporabu korisnika.

\(2\) Korisnik je, za potrebe ovoga članka i članka 196. ovoga Zakona,
bez obzira na bilo koji drugi oblik invaliditeta, osoba koja:

-- je slijepa

-- ima oštećenje vida koje nije moguće popraviti tako da joj vidna
funkcija bude u osnovi istovjetna onoj koju ima osoba koja nema takvo
oštećenje te koja zbog toga ne može čitati tiskana izdanja u istoj mjeri
kao osoba koja nema takvo oštećenje

-- ima perceptivne smetnje ili poteškoće u čitanju te zbog toga ne može
čitati tiskana izdanja u istoj mjeri kao osoba koja nema takve smetnje
ili poteškoće ili

-- zbog tjelesnog oštećenja ili motoričkih smetnji nije u stanju držati
knjigu ili rukovati njome ili fokusirati ili pomicati oči u mjeri u
kojoj bi se u načelu omogućilo čitanje.

\(3\) Primjerak u pristupačnom formatu je primjerak autorskog djela ili
predmeta srodnog prava iz stavka 1. ovoga članka izrađen u formatu kojim
se korisniku iz stavka 2. ovoga članka omogućuje pristup djelu ili
predmetu srodnog prava, uključujući i pristup jednako izvediv i ugodan
kao i osobi koja nema nijedno od oštećenja, smetnji ili poteškoća iz
stavka 2. ovoga članka (u daljnjem tekstu: primjerak u pristupačnom
formatu).

\(4\) Svaki primjerak autorskog djela ili predmeta srodnog prava u
pristupačnom formatu mora biti izrađen tako da se poštuje cjelovitost
izvornika, uzimajući u obzir izmjene koje su nužne da bi se izradio
primjerak u pristupačnom formatu.

\(5\) Ovlašteni subjekt je bilo koja osoba koja na neprofitnoj osnovi
pruža korisnicima usluge obrazovanja, osposobljavanja, adaptivnog
čitanja ili pristupa podacima, što uključuje i javnu ustanovu ili
neprofitnu organizaciju koja iste usluge pruža korisnicima kao jednu od
svojih primarnih djelatnosti, institucijskih obveza ili kao dio svojih
zadaća od javnog interesa, u skladu s posebnim propisima (u daljnjem
tekstu: ovlašteni subjekt).

\(6\) Ograničenje iz ovoga članka ne može se ugovorom isključiti niti
ograničiti.

Ograničenje u korist osoba koje su slijepe, imaju oštećenje vida ili
druge poteškoće u korištenju tiskanih izdanja na unutarnjem tržištu

Članak 196.

\(1\) Ograničenje autorskih i srodnih prava propisano u članku 195.
ovoga Zakona može koristiti ovlašteni subjekt iz Republike Hrvatske za
korisnika ili drugi ovlašteni subjekt iz bilo koje druge države članice
Europske unije.

\(2\) Korisnik ili ovlašteni subjekt iz Republike Hrvatske može
pribaviti primjerak autorskog djela ili predmeta srodnog prava u
pristupačnom formatu od ovlaštenog subjekta iz bilo koje druge države
članice Europske unije ili imati pristup takvom primjerku.

\(3\) Ovlašteni subjekt dužan je utvrditi vlastitu praksu i pridržavati
je se kako bi osigurao da:

-- distribuira, priopćava javnosti i čini dostupnim javnosti primjerke
autorskih djela i predmete srodnih prava u pristupačnom formatu samo
korisnicima ili drugim ovlaštenim subjektima

-- poduzima odgovarajuće aktivnosti usmjerene odvraćanju od neovlaštenog
umnožavanja, distribuiranja, priopćavanja javnosti i činjenja dostupnim
javnosti primjeraka u pristupačnom formatu

-- posvećuje dužnu pažnju u rukovanju autorskim djelima i predmetima
srodnih prava te njihovim primjercima u pristupačnom formatu, kao i u
vođenju evidencija o njima

-- objavljuje i ažurira, prema potrebi, na svojim mrežnim stranicama ili
na druge načine na internetu ili izvan njega, podatke o načinima
ispunjavanja svojih obveza iz ovoga stavka.

\(4\) Ovlašteni subjekt je pri utvrđivanju prakse iz stavka 3. ovoga
članka dužan poštovati propise o prikupljanju i obradi osobnih podataka
korisnika.

\(5\) Ovlašteni subjekt dužan je korisnicima, drugim ovlaštenim
subjektima te nositeljima autorskog i srodnih prava čija djela ili
predmete srodnih prava koristi u skladu sa sadržajnim ograničenjem iz
članka 195. ovoga Zakona na odgovarajući način dostaviti sljedeće
podatke:

-- popis autorskih djela ili predmeta srodnih prava koje ima u
pristupačnom formatu te podatke o raspoloživim primjercima u
pristupačnom formatu te

-- imena i podatke za kontakt ovlaštenih subjekata s kojima razmjenjuje
primjerke u pristupačnom formatu u skladu sa stavkom 1. ovoga članka.

\(6\) Državni zavod za intelektualno vlasništvo Republike Hrvatske (u
daljnjem tekstu: Zavod) pozvat će ovlaštene subjekte iz Republike
Hrvatske da mu na dobrovoljnoj osnovi dostave svoje ažurne nazive i
podatke za kontakt, radi dostave Europskoj komisiji u svrhu činjenja
dostupnim javnosti putem središnjeg mjesta za pristup takvim podacima na
internetu.

\(7\) Zavod je dužan Europskoj komisiji dostavljati informacije vezane
uz mogućnosti poboljšanja pristupa drugim vrstama autorskih djela i
predmetima zaštite srodnih prava u korist osoba koje su slijepe, koje
imaju oštećenje vida ili imaju drugih poteškoća u korištenju tiskanim
materijalima, kao i uz mogućnost pristupa takvim djelima i predmetima
zaštite za osobe s drugim vrstama invaliditeta te druge relevantne
informacije potrebne za izradu izvješća Europske komisije vezanih uz
iznimke autorskog i srodnih prava u korist osoba s invaliditetom.

Zbirke namijenjene nastavi ili znanstvenom istraživanju

Članak 197.

\(1\) Dopušteno je, bez odobrenja nositelja prava, umnožavanje na papir
ili bilo koji drugi medij i distribuiranje pojedinih odlomaka zakonito
objavljenih autorskih djela ili cjelovitih kratkih autorskih djela s
područja znanosti, književnosti i glazbe, kao i pojedinačnih objavljenih
autorskih djela s područja vizualnih umjetnosti, arhitekture,
primijenjenih umjetnosti i industrijskog dizajna, fotografskih ili
kartografskih djela te prikaza znanstvene ili tehničke prirode,
pojedinih odlomaka zakonito objavljenih umjetničkih izvedaba, fonograma
ili videograma ili cjelovitih kratkih umjetničkih izvedaba, fonograma
ili videograma, u obliku zbirke koja sadržava priloge više autora i
drugih nositelja prava i koja je po svojem sadržaju i sistematizaciji
isključivo namijenjena nastavi ili znanstvenom istraživanju, uz
navođenje izvora, osim ako to autor ili drugi nositelj prava izričito ne
zabrani. Umnožavanje i distribuiranje pojedinih dijelova autorskih djela
i umjetničkih izvedaba ne smatra se povredom prava iz članaka 29., 30.,
132. i 133. ovoga Zakona, osim ako bi se objavljivanjem pojedinih
dijelova ugrozili čast ili ugled autora ili umjetnika izvođača.

\(2\) Zbirka iz stavka 1. ovoga članka može se bez odobrenja nositelja
prava i bez plaćanja naknade priopćavati javnosti, uključujući činjenje
dostupnim javnosti, radi njezina digitalnog korištenja u nastavi, pod
uvjetom da se takvo korištenje odvija u okviru nadležnosti obrazovne
ustanove, u njezinim prostorijama ili u drugim objektima ili putem
sigurnog elektroničkog okružja kojemu mogu pristupiti samo učenici ili
studenti i nastavno osoblje te obrazovne ustanove.

\(3\) Autori i drugi nositelji prava na djelima, izvedbama, fonogramima
i videogramima sadržanima u zbirci iz stavka 1. ovoga članka imaju pravo
na primjerenu naknadu za umnožavanje i distribuiranje njihovih autorskih
djela, izvedaba, fonograma i videograma. Ova naknada ostvaruje se
obavezno kolektivno.

Korištenje u nastavi

Članak 198.

\(1\) Dopušteno je, bez odobrenja nositelja prava i bez plaćanja
naknade, javno izvođenje ili javno scensko prikazivanje autorskih djela
i predmeta srodnih prava u obliku izravnog poučavanja na nastavi, ili na
priredbama koje su vezane uz nastavu, u opsegu opravdanom obrazovnom
svrhom koja se želi postići takvim korištenjem, ako se autorsko djelo
ili predmet srodnog prava ne koristi radi ostvarivanja komercijalne
svrhe, ako izvođači ne primaju naknadu za izvođenje autorskih djela te
ako se ne naplaćuju ulaznice.

\(2\) Dopušteno je, bez odobrenja nositelja prava i bez plaćanja
naknade, korištenje autorskih djela i predmeta srodnih prava, radi
davanja primjera u nastavi ili u znanstvenom istraživanju, koje je
opravdano nekomercijalnom svrhom koja se želi postići, s time da se mora
naznačiti izvor i ime autora ili drugog nositelja prava, osim ako se to
pokaže nemogućim.

\(3\) Davanje primjera u nastavi obuhvaća korištenja autorskih djela i
predmeta srodnih prava, u pravilu, u dijelovima ili u isječcima, u svrhu
podupiranja, obogaćivanja ili nadopunjavanja nastave i nastavnih
aktivnosti unutar i izvan prostorija obrazovnih ustanova.

\(4\) Nekomercijalna svrha podrazumijeva nekomercijalnu svrhu pojedine
nastavne aktivnosti, pri čemu organizacijska struktura i sredstva za
financiranje obrazovne ustanove nisu odlučujući za utvrđivanje je li
pojedina nastavna aktivnost nekomercijalne naravi.

\(5\) Ograničenje iz ovoga članka primjenjuje se na odgovarajući način i
u aktivnostima cjeloživotnog obrazovanja koje provode državne
institucije, javne ustanove i drugi subjekti koji su ovlašteni
poduzimati takve aktivnosti.

Korištenje u digitalnoj i prekograničnoj nastavi

Članak 199.

\(1\) Dopušteno je, bez odobrenja nositelja prava i bez plaćanja
naknade, umnožavanje i priopćavanje javnosti, uključujući činjenje
dostupnim javnosti, autorskih djela i predmeta srodnih prava radi
njihova digitalnog korištenja u svrhu davanja primjera u nastavi,
sukladno članku 198. stavku 3. ovoga Zakona, u mjeri koja je opravdana
nekomercijalnom svrhom kako je ona određena u članku 198. stavku 4.
ovoga Zakona i pod uvjetom da se takvo korištenje odvija u okviru
nadležnosti obrazovne ustanove, u njezinim prostorijama ili u drugim
objektima ili putem sigurnog elektroničkog okružja kojemu mogu
pristupiti samo učenici ili studenti i nastavno osoblje te obrazovne
ustanove, s time da se mora naznačiti izvor i ime autora ili drugog
nositelja prava, osim ako se to pokaže nemogućim.

\(2\) Sadržajno ograničenje iz stavka 1. ovoga članka odnosi se, među
ostalim, na digitalnu i internetsku nastavu, učenje na daljinu i
prekograničnu nastavu te na sve obrazovne razine.

\(3\) Korištenje sadržajnog ograničenja iz članka 198. stavka 2. te
stavka 1. ovoga članka ne smije zamijeniti kupnju materijala ponajprije
namijenjenih tržištima obrazovanja.

\(4\) Smatra se da se korištenja iz stavka 1. ovoga članka događaju samo
u državi članici u kojoj obrazovna ustanova ima poslovni nastan.

\(5\) Ugovorne odredbe suprotne odredbama ovoga članka ništetne su.

\(6\) Ograničenje iz ovoga članka primjenjuje se na odgovarajući način i
u aktivnostima cjeloživotnog obrazovanja koje provode državne
institucije, javne ustanove i drugi subjekti koji su ovlašteni
poduzimati takve aktivnosti.

Korištenje autorskih djela u sudskim, upravnim i drugim službenim
postupcima

Članak 200.

Dopušteno je, bez odobrenja nositelja prava i bez plaćanja naknade,
umnožavanje autorskih djela i predmeta srodnih prava radi korištenja u
sudskim, upravnim, arbitražnim i drugim službenim postupcima, kao i
priopćavanje javnosti autorskih djela i predmeta srodnih prava izrađenih
za potrebe službenih postupaka.

Korištenje u svrhu informiranja javnosti

Članak 201.

\(1\) Dopušteno je, bez odobrenja nositelja prava i bez plaćanja
naknade, u opsegu potrebnom za izvješćivanje javnosti o tekućim
događajima, putem tiska, radija, televizije ili na druge načine,
umnožavanje, distribuiranje te priopćavanje javnosti, uključujući
činjenje dostupnim javnosti:

-- autorskih djela i predmeta srodnih prava koji se pojavljuju kao
sastavni dio tekućeg događaja o kojem se javnost izvješćuje, pod uvjetom
da se koriste u opsegu koji odgovara svrsi i načinu izvješćivanja o
tekućem događaju

-- objavljenih novinskih članaka i fotografija, radijskih i
televizijskih priloga te drugih audiovizualnih snimki o tekućim
političkim, gospodarskim ili vjerskim pitanjima, koji su objavljeni u
drugim sredstvima javnog priopćavanja, pod uvjetom da prava za takva
korištenja nisu izričito pridržana u odnosu na ovo sadržajno ograničenje
i da se autorsko djelo ili predmet srodnog prava koristi u opsegu koji
odgovara svrsi i načinu izvješćivanja

-- javnih političkih, vjerskih i drugih govora održanih u tijelima
državne ili lokalne vlasti, vjerskim ustanovama ili prilikom državnih
ili vjerskih svečanosti te izvadaka iz javnih predavanja.

\(2\) U svim slučajevima iz stavka 1. ovoga članka potrebno je navesti
izvor i autorstvo djela, ako je to moguće s obzirom na način korištenja.

Citati, kritike i osvrti

Članak 202.

Dopušteno je, bez odobrenja nositelja prava i bez plaćanja naknade,
doslovno navođenje ulomaka autorskog djela (citata) ili predmeta srodnog
prava koji su na zakonit način postali pristupačni javnosti, radi
znanstvenog istraživanja, nastave, kritike, polemike, recenzije, osvrta
i slično, u mjeri opravdanoj svrhom koja se želi postići i u skladu s
dobrim običajima, s time da se mora naznačiti izvor i ime autora, ako je
to moguće s obzirom na način korištenja.

Popratno i incidentalno korištenje

Članak 203.

Dopušteno je, bez odobrenja nositelja prava i bez plaćanja naknade,
priopćavanje javnosti autorskih djela i predmeta srodnih prava kad se
popratno i incidentalno koriste kao nebitna djela ili predmeti srodnih
prava uz pravi predmet umnožavanja, distribuiranja ili priopćavanja
javnosti.

Umnožavanje autorskih djela trajno smještenih na javnim mjestima

Članak 204.

\(1\) Dopušteno je, bez odobrenja nositelja prava i bez plaćanja
naknade, umnožavanje, osim u trodimenzionalnom obliku, autorskih djela
koja su trajno smještena na ulicama, trgovima, parkovima ili drugim
mjestima pristupačnim javnosti te distribuiranje i priopćavanje javnosti
takvih umnoženih primjeraka.

\(2\) Ograničenje iz stavka 1. ovoga članka primjenjuje se samo u
pogledu vanjskog izgleda arhitektonskog objekta.

Plakati i katalozi

Članak 205.

\(1\) Dopušteno je organizatorima javnih izložbi ili aukcija, bez
odobrenja nositelja prava i bez plaćanja naknade, u svrhu promoviranja
takvih događaja i u opsegu potrebnom za tu svrhu, umnožavanje, na
plakatima i u katalozima za te izložbe ili aukcije, i distribuiranje
putem tih plakata i kataloga, djela vizualnih umjetnosti, arhitekture,
primijenjenih umjetnosti, industrijskog dizajna te fotografskih djela
koja su izložena na javnoj izložbi ili aukciji ili namijenjena takvom
izlaganju.

\(2\) U katalozima iz stavka 1. ovoga članka mora se navesti izvor i
autorstvo djela.

Parodije i karikature

Članak 206.

Dopuštena je, bez odobrenja nositelja prava i bez plaćanja naknade,
prerada autorskog djela u parodiju, karikaturu i pastiš, u mjeri koja je
potrebna za njezin smisao (humora, kritike djela koje je predmet
parodije, karikature ili pastiša, kritike društvenih događaja i pojava i
slično), u skladu s dobrim običajima.

Korištenje autorskih djela u svrhu upoznavanja ili iskušavanja uređaja

Članak 207.

Dopušteno je trgovinama koje prodaju fonograme ili videograme ili
uređaje za umnožavanje ili za prijam zvuka ili slike, bez odobrenja
nositelja prava i bez plaćanja naknade, snimanje autorskih djela i
predmeta srodnih prava na nosače zvuka, slike ili teksta, njihovo
priopćavanje s tih nosača, kao i priopćavanje autorskih djela ili
predmeta srodnih prava koja se emitiraju, u opsegu potrebnom za
upoznavanje ili iskušavanje rada tih fonograma ili videograma ili
uređaja neposrednim kupcima ili za njihov popravak.

Posebna ograničenja za radnje ovlaštenog korisnika računalnog programa

Članak 208.

\(1\) Dopušteno je ovlaštenom korisniku računalnog programa, bez
odobrenja nositelja prava i bez plaćanja naknade:

-- umnožiti i preraditi računalni program ako je to nužno za korištenje
računalnog programa u skladu s njegovom namjeravanom svrhom, uključujući
i za ispravljanje pogrešaka

-- izraditi sigurnosni primjerak računalnog programa, ako je to potrebno
za korištenje programa

-- promatrati, proučavati ili ispitivati rad računalnog programa radi
utvrđivanja ideja i načela na kojima se zasniva bilo koji element
programa, ako to čini prilikom izvođenja bilo koje od radnji učitavanja,
prikazivanja, izvođenja, prenošenja ili pohranjivanja računalnog
programa, koju je ovlašten poduzimati.

\(2\) Ugovorne odredbe suprotne odredbama ovoga članka ništetne su.

Dekompiliranje računalnog programa

Članak 209.

\(1\) Dopušteno je ovlaštenom korisniku računalnog programa kojemu
prethodno nisu bili dostupni podaci za postizanje interoperabilnosti
računalnog programa, bez odobrenja nositelja prava i bez plaćanja
naknade, umnožavanje koda računalnog programa i prevođenje njegova
oblika koje je nužno za dobivanje podataka potrebnih za postizanje
interoperabilnosti nezavisno stvorenog računalnog programa s drugim
programima, ako su te radnje ograničene samo na one dijelove izvornog
programa koji su potrebni za postizanje interoperabilnosti.

\(2\) Podaci dobiveni na način opisan u stavku 1. ovoga članka ne smiju
se:

-- koristiti za ciljeve drukčije od postizanja interoperabilnosti
nezavisno stvorenog računalnog programa

-- prenositi drugima, osim kad je to potrebno za postizanje
interoperabilnosti nezavisno stvorenog programa

-- koristiti za razvoj, proizvodnju ili promidžbu drugog programa, bitno
sličnog u svojem izražaju, ili za bilo koju drugu radnju kojom se nanosi
povreda autorskom pravu.

\(3\) Ugovorne odredbe suprotne odredbama ovoga članka ništetne su.

Posebna ograničenja za radnje ovlaštenog korisnika autorske baze
podataka

Članak 210.

\(1\) Dopušteno je ovlaštenom korisniku autorske baze podataka ili
njezina primjerka, bez odobrenja nositelja prava i bez plaćanja naknade,
izvršiti bilo koju radnju korištenja koja je nužna za pristup sadržaju
baze podataka ili njezino redovito korištenje.

\(2\) Ako je korisnik ovlašten samo za dio baze podataka, stavak 1.
ovoga članka odnosi se samo na taj dio baze podataka.

\(3\) Ugovorne odredbe suprotne odredbama ovoga članka ništetne su.

Posebna ograničenja za radnje ovlaštenog korisnika neelektroničke
neoriginalne baze podataka

Članak 211.

Dopušteno je ovlaštenom korisniku objavljene neelektroničke neoriginalne
baze podataka, bez odobrenja nositelja prava i bez plaćanja naknade,
obavljati radnje izvlačenja sadržaja i radnje ponovnog korištenja baze
podataka za privatne svrhe.

Slobodno korištenje radi javne sigurnosti

Članak 212.

Dopušteno je, bez odobrenja nositelja prava i bez plaćanja naknade,
koristiti autorsko djelo, uključujući autorsku bazu podataka, kao i
predmete srodnih prava, uključujući neoriginalnu bazu podataka, u mjeri
i na način kojim se ostvaruju potrebe javne sigurnosti.

Obveze nositelja prava

Članak 213.

\(1\) Kad je prema odredbama ovoga dijela ovoga Zakona dopušteno
korištenje autorskog djela ili predmeta srodnog prava bez odobrenja
nositelja prava ili bez odobrenja nositelja prava i bez plaćanja
naknade, a korištenje ili pristup su im onemogućeni primjenom tehničkih
mjera iz članka 276. ovoga Zakona, nositelji prava ili druge osobe koje
su te mjere primijenile ili koje imaju ovlast i mogućnosti otkloniti ih
dužni su, osiguravanjem posebnih mjera ili sklapanjem sporazuma,
omogućiti korisnicima ili njihovim udrugama pristup tim autorskim
djelima ili predmetima srodnih prava i njihovo korištenje u skladu s
ograničenjima iz ovoga dijela ovoga Zakona.

\(2\) Odredba stavka 1. ovoga članka ne primjenjuje se na računalne
programe.

\(3\) Ako osobe koje su primijenile tehničke mjere iz stavka 1. ovoga
članka ili koje imaju ovlast i mogućnosti otkloniti ih ne postupe u
skladu s odredbama stavka 1. ovoga članka, osoba koja tvrdi da je na
temelju neke od odredaba ovoga dijela ovoga Zakona ovlaštena koristiti
se autorskim djelom ili predmetom srodnog prava bez odobrenja nositelja
prava ili bez odobrenja nositelja prava i bez plaćanja naknade, može
podnijeti tužbu protiv nositelja prava odnosno druge osobe koja je
primijenila tehničke mjere ili koja ima ovlast i mogućnost otkloniti ih,
u kojoj zahtijeva omogućavanje pristupa autorskom djelu ili predmetu
srodnog prava i njihovo korištenje u skladu s ograničenjem iz ovoga
dijela ovoga Zakona. Tužitelj je u tužbi dužan dokazati da su ispunjene
pretpostavke iz članka 181. ovoga Zakona.

\(4\) Osoba koja tvrdi da je na temelju neke od odredaba ovoga dijela
ovoga Zakona ovlaštena koristiti se autorskim djelom ili predmetom
srodnog prava bez odobrenja ili bez odobrenja i bez plaćanja naknade ili
nositelj prava odnosno druga osoba koja je primijenila tehničke mjere
zaštite pristupa ili korištenja autorskih djela ili predmeta srodnih
prava ili koja ima ovlast i mogućnosti otkloniti ih može od Vijeća
stručnjaka zatražiti posredovanje u pogledu pristupa i korištenja u
skladu s nekim od ograničenja iz ovoga dijela ovoga Zakona. Vijeće
stručnjaka obavit će posredovanje u skladu s odredbama iz članka 239.
ovoga Zakona.

\(5\) Tehničke mjere iz ovoga članka zaštićene su u skladu s člankom
276. ovoga Zakona.

\(6\) Odredbe ovoga članka ne primjenjuju se na autorska djela i
predmete srodnih prava koji su učinjeni dostupnim javnosti prema
dogovorenim uvjetima na način da im pripadnici javnosti mogu pristupiti
s mjesta i u vrijeme koje sami odaberu.

\(7\) Nositelj prava odnosno druga osoba koja je primijenila tehničke
mjere ili koja ima ovlast i mogućnosti otkloniti ih mora, s ciljem
osiguranja učinkovite primjene ovoga članka, jasno i vidljivo na svakom
primjerku autorskog djela ili predmeta srodnog prava proizvedenom ili
uvezenom u gospodarske svrhe označiti primjenu tehničkih mjera, navodeći
podatke o tehničkoj mjeri i njezinim učincima te svoje ime i adresu za
kontakt.

### DIO PETI OSTVARIVANJE AUTORSKOG I SRODNIH PRAVA

#### Poglavlje 1. OPĆE ODREDBE

Ostvarivanje prava

Članak 214.

\(1\) Ostvarivanje autorskog ili srodnih prava obuhvaća sljedeće radnje:

-- davanje odobrenja za korištenje autorskih djela i predmeta srodnih
prava (u daljnjem tekstu: predmeti zaštite), osim kad odobrenje prema
odredbama ovoga Zakona nije potrebno

-- naplatu cijene za korištenje predmeta zaštite, ako se koriste uz
plaćanje naknade izražene kao cijene korištenja

-- raspodjelu naplaćenog prihoda od prava nositeljima prava

-- nadzor nad korištenjem predmeta zaštite

-- pokretanje i vođenje postupaka zaštite u slučaju povrede prava koja
se ostvaruju i

-- druge radnje ostvarivanja autorskog i srodnih prava.

\(2\) Ostvarivanje prava može biti individualno i kolektivno.

\(3\) Prihod od prava je prihod koji za račun nositelja prava od
korištenja predmeta zaštite ostvari sam nositelj prava ili osoba koju on
ovlasti za ostvarivanje prava, uključujući organizaciju za kolektivno
ostvarivanje prava iz članka 216. stavka 2. ovoga Zakona, bez obzira na
to proizlazi li takav prihod iz isključivog prava ili iz korištenja
predmeta zaštite bez odobrenja nositelja prava, ali uz plaćanje naknade
po ovome Zakonu.

\(4\) Korisnik je svaka osoba ili subjekt koji poduzima radnje
korištenja predmeta zaštite za koje je potrebno odobrenje nositelja
prava ili plaćanje naknade izražene kao cijene korištenja, a koji nije
potrošač (u daljnjem tekstu: korisnik).

Individualno ostvarivanje prava

Članak 215.

\(1\) Individualno ostvarivanje prava je ostvarivanje prava koje se
odnosi na pojedinačno korištenje određenog predmeta zaštite prema
odgovarajućem ugovoru između nositelja prava i korisnika predmeta
zaštite, koje obavlja sam nositelj prava osobno ili putem zastupnika.

\(2\) Poslove opunomoćenog zastupnika može obavljati odvjetnik,
specijalizirana pravna osoba za ostvarivanje autorskog i srodnih prava
te organizacija za kolektivno ostvarivanje prava.

\(3\) Specijalizirana pravna osoba za ostvarivanje autorskog i srodnih
prava je trgovačko društvo ili druga pravna osoba koja kao svoju glavnu
djelatnost ima individualno ostvarivanje autorskog i srodnih prava i ima
zaposlenu barem jednu osobu sa završenim diplomskim sveučilišnim
studijem pravne struke.

Kolektivno ostvarivanje prava

Članak 216.

\(1\) Kolektivno ostvarivanje prava obavlja se, u pravilu, putem
organizacije za kolektivno ostvarivanje prava, pod pretpostavkama i na
način koji su uređeni u ovom dijelu ovoga Zakona.

\(2\) Organizacija za kolektivno ostvarivanje prava je organizacija koja
je na temelju ovoga Zakona, punomoći ili ugovora ovlaštena ostvarivati
autorska ili srodna prava za dva ili više nositelja prava, neovisno o
tome djeluje li u svoje ime ili u ime nositelja prava, za njihovu
zajedničku korist, kojoj je to jedina ili glavna svrha i koja:

-- pripada ili je pod kontrolom svojih članova i

-- ustrojena je na neprofitnoj osnovi.

\(3\) Organizacija za kolektivno ostvarivanje prava dužna je postupati u
najboljem interesu nositelja prava čija prava zastupa te nositeljima
prava ne smije nametati obveze koje nisu objektivno nužne za zaštitu
njihovih prava i interesa te za učinkovito upravljanje njihovim pravima.

\(4\) Kolektivno ostvarivanje prava može se obavljati i putem neovisnog
upravljačkog subjekta, pod pretpostavkama i na način koji su uređeni u
ovom dijelu ovoga Zakona.

\(5\) Neovisni upravljački subjekt je svaka organizacija koja je na
temelju ugovora ovlaštena ostvarivati autorska ili srodna prava za dva
ili više nositelja prava, neovisno o tome djeluje li u svoje ime ili u
ime nositelja prava, za njihovu zajedničku korist, kojoj je to jedina
ili glavna svrha i koja:

-- ni u cijelosti ni u dijelu ne pripada svojim članovima, niti je pod
njihovom kontrolom, bilo direktno bilo indirektno, i

-- ustrojena je na profitnoj osnovi.

\(6\) Producenti, organizacije za emitiranje i nakladnici koji ostvaruju
vlastita prava, kao i prava drugih nositelja prava koja su im ustupljena
pojedinačnim ugovorima ili drugim sporazumima te koji djeluju u
vlastitom interesu ne smatraju se neovisnim upravljačkim subjektima iz
stavka 5. ovoga članka, kao ni menadžeri i agenti nositelja prava koji
djeluju kao posrednici i zastupaju nositelje prava u njihovim odnosima s
organizacijama za kolektivno ostvarivanje prava.

\(7\) Repertoar je skup autorskih djela ili predmeta srodnih prava za
koje organizacija za kolektivno ostvarivanje prava ili neovisni
upravljački subjekt ostvaruje prava.

Kolektivno ostvarivanje autorskih prava

Članak 217.

\(1\) Kolektivno ostvarivanje prava obuhvaća sljedeća autorska imovinska
prava:

1\. za nescenska glazbena djela s riječima ili bez riječi i književna
djela:

a\) pravo javnog izvođenja

b\) pravo javnog prenošenja

c\) pravo javnog priopćavanja fiksiranog djela

d\) pravo javnog prikazivanja

e\) pravo činjenja dostupnim javnosti

f\) pravo javnog priopćavanja emitiranja, reemitiranja, prijenosa
izravnim protokom i činjenja dostupnim javnosti

g\) pravo priopćavanja javnosti, uključujući činjenje dostupnim
javnosti, pri davanju pristupa javnosti djelima koje su učitali
korisnici na platformama za dijeljenje sadržaja putem interneta

h\) pravo umnožavanja zvučnim snimanjem na fonograme i distribuiranja
takvih zvučnih zapisa

2\. za novinarska djela, uvrštena u informativne publikacije:

a\) pravo činjenja dostupnim javnosti i pravo umnožavanja radi činjenja
dostupnim javnosti

b\) pravo umnožavanja, distribuiranja i priopćavanja javnosti
novinarskih autorskih djela izdvojenih iz pisanih, elektroničkih i
drugih medija i publikacija grupiranjem po temama, kad to radi osoba
različita od nakladnika medija

3\. za djela vizualnih umjetnosti:

a\) pravo slijeđenja.

\(2\) Osim prava iz stavka 1. ovoga članka, i druga autorska prava mogu
se ostvarivati kolektivno ako u stavku 3. ovoga članka nije propisano da
se moraju ostvarivati samo putem organizacije za kolektivno ostvarivanje
prava.

\(3\) Sljedeća autorska imovinska prava mogu se ostvarivati samo putem
organizacije za kolektivno ostvarivanje prava:

1\. za nescenska glazbena djela s riječima ili bez riječi i književna
djela:

a\) pravo emitiranja, uključujući emitiranje putem satelita

b\) pravo reemitiranja, uključujući kabelsko reemitiranje

c\) pravo prijenosa izravnim protokom

d\) pravo umnožavanja i priopćavanja javnosti, uključujući činjenje
dostupnim javnosti, u okviru prateće internetske usluge

e\) pravo prerade koje se odnosi na:

-- uvrštavanje glazbenih djela s riječima ili bez riječi u audiovizualna
djela kao što su glazbene, zabavne, mozaične i slične emisije,
uključujući prilagodbu i glazbenu obradu u tu svrhu

-- korištenje glazbenih djela s riječima ili bez riječi na načine za
koje je ono prema svojoj biti namijenjeno, kao što su koncertna ili
studijska izvedba ili izvedba glazbe uz ples, uključujući prilagodbu i
glazbenu obradu u tu svrhu te

-- uvrštavanje glazbenih djela s riječima ili bez riječi kao pozadinske
glazbe uz govor ili radnje koje se same po sebi ne izvode prema
unaprijed napisanom detaljnom scenariju, uključujući prilagodbu i
glazbenu obradu u tu svrhu,

pod uvjetom da korisnik ima odobrenje za emitiranje, reemitiranje,
prijenos izravnim protokom ili priopćavanje javnosti, uključujući
činjenje dostupnim javnosti, u okviru prateće internetske usluge

f\) pravo prerade koje se odnosi na:

-- prilagođavanje

-- glazbenu obradu te

-- uvrštavanje glazbenih djela s riječima ili bez riječi u druge vrste
autorskih djela, kao što su audiovizualna djela, u predmete srodnih
prava i u druge vrste sadržaja koje učitavaju korisnici usluga za
dijeljenje sadržaja putem interneta, pod uvjetom da davatelj usluge
dijeljenja sadržaja putem interneta ima odobrenje za umnožavanje i
priopćavanje javnosti, uključujući činjenje dostupnim javnosti, pri
davanju pristupa javnosti djelima koje su učitali korisnici na
platformama za dijeljenje sadržaja putem interneta

g\) pravo umnožavanja koje podrazumijeva zvučno snimanje, uključujući
stvaranje fonograma, kao i uvrštavanje nescenskog glazbenog djela s
riječima ili bez riječi u audiovizualno djelo u skladu s točkom 1.
podtočkama e) i f) ovoga stavka, uključujući stvaranje videograma

h\) ostvarivanje naknade za iznajmljivanje iz članka 34. stavaka 2. i 6.
ovoga Zakona

i\) ostvarivanje naknade za javnu posudbu iz članka 34. stavaka 3. i 7.
ovoga Zakona

j\) ostvarivanje naknade za priopćavanje javnosti narodnih književnih i
umjetničkih tvorevina iz članka 18. stavka 7. ovoga Zakona

k\) ostvarivanje prava na daljnje korištenje efemernih snimki iz članka
190. stavka 3. ovoga Zakona

2\. za novinarska djela, kao što su članci, fotografije i audiovizualni
prilozi, uvrštena u informativne publikacije:

a\) pravo iznajmljivanja iz članka 34. stavka 2. ovoga Zakona kad se
novinarska djela uvrštena u tiskane informativne publikacije daju
pripadnicima javnosti na korištenje u ograničenom razdoblju, na mjestima
pristupačnim javnosti, kao što su ugostiteljski objekti, uz ostvarivanje
izravne ili neizravne imovinske ili komercijalne koristi

b\) ostvarivanje naknade za javnu posudbu iz članka 34. stavka 3. ovoga
Zakona

c\) pravo na udio u naknadi nakladnika informativnih publikacija iz
članka 167. stavka 1. ovoga Zakona

3\. za audiovizualna djela:

a\) pravo reemitiranja, uključujući kabelsko reemitiranje

b\) pravo prijenosa programa izravnim protokom

c\) ostvarivanje naknade za iznajmljivanje iz članka 92. stavka 2. ovoga
Zakona

d\) ostvarivanje naknade za javnu posudbu iz članka 34. stavka 3. ovoga
Zakona

4\. za sva autorska djela, osim za računalne programe i autorske baze
podataka:

a\) pravo umnožavanja, distribuiranja, priopćavanja javnosti,
uključujući činjenje dostupnim javnosti, u korist institucija kulturne
baštine, za nekomercijalne svrhe, djela koja su nedostupna na tržištu u
smislu članka 17. ovoga Zakona, a koja su trajni dio zbirke institucije
kulturne baštine

b\) ostvarivanje naknade za umnožavanje autorskog djela za privatno
korištenje iz članka 183. stavaka 2. i 3. ovoga Zakona

c\) ostvarivanje naknade za umnožavanje i distribuiranje autorskog djela
korištenjem ograničenja autorskog prava uvrštavanjem u zbirke, iz članka
197. stavka 3. ovoga Zakona.

Kolektivno ostvarivanje srodnih prava

Članak 218.

\(1\) Kolektivno ostvarivanje prava obuhvaća sljedeća srodna prava iz
ovoga Zakona:

1\. prava umjetnika izvođača, u odnosu na izvedbe fiksirane na
fonogramima, uključujući one koje su ugrađene u audiovizualno djelo na
kojima su prava zadržana u skladu s člankom 136. stavkom 3. ovoga
Zakona:

a\) pravo javnog priopćavanja fiksirane izvedbe

b\) pravo javnog priopćavanja emitiranja, reemitiranja, prijenosa
izravnim protokom i činjenja dostupnim javnosti

c\) pravo činjenja dostupnim javnosti

d\) pravo priopćavanja javnosti, uključujući činjenje dostupnim
javnosti, pri davanju pristupa javnosti izvedaba koje su učitali
korisnici na platformama za dijeljenje sadržaja putem interneta

e\) pravo umnožavanja, u vezi s pravom činjenja dostupnim javnosti, iz
članka 149. stavka 4. ovoga Zakona

2\. prava proizvođača fonograma, za fonograme:

a\) pravo činjenja dostupnim javnosti

b\) pravo priopćavanja javnosti, uključujući činjenje dostupnim
javnosti, pri davanju pristupa javnosti fonogramima koje su učitali
korisnici na platformama za dijeljenje sadržaja putem interneta

3\. prava nakladnika informativnih publikacija, za informativne
publikacije:

a\) pravo umnožavanja, distribuiranja i priopćavanja javnosti iz članka
165. stavka 1. podstavaka od 1. do 3. ovoga Zakona, dijelova
informativnih publikacija, izdvojenih iz pisanih, elektroničkih i drugih
medija i publikacija grupiranjem po temama, kad to radi osoba različita
od nakladnika medija.

\(2\) Osim prava iz stavka 1. ovoga članka, i druga srodna prava mogu se
ostvarivati kolektivno ako u stavku 3. ovoga članka nije propisano da se
moraju ostvarivati samo putem organizacije za kolektivno ostvarivanje
prava.

\(3\) Sljedeća srodna prava mogu se ostvarivati samo putem organizacije
za kolektivno ostvarivanje prava:

1\. prava umjetnika izvođača, za izvedbe fiksirane na fonogramima,
uključujući one koje su ugrađene u audiovizualno djelo na kojima su
prava zadržana u skladu s člankom 136. stavkom 3. ovoga Zakona:

a\) pravo emitiranja, uključujući emitiranje putem satelita

b\) pravo reemitiranja, uključujući kabelsko reemitiranje

c\) pravo prijenosa izravnim protokom

d\) pravo umnožavanja i priopćavanja javnosti, uključujući činjenje
dostupnim javnosti, u okviru prateće internetske usluge

e\) ostvarivanje naknade za iznajmljivanje iz članka 135. stavka 2.
ovoga Zakona

f\) ostvarivanje naknade za javnu posudbu iz članka 135. stavka 1. ovoga
Zakona

g\) pravo umnožavanja, distribuiranja, priopćavanja javnosti,
uključujući činjenje dostupnim javnosti, u korist institucija kulturne
baštine, za nekomercijalne svrhe, izvedaba koje su nedostupne na tržištu
u smislu članka 17. ovoga Zakona, a koje su trajni dio zbirke
institucije kulturne baštine

h\) ostvarivanje dodatne godišnje naknade iz članka 147. ovoga Zakona

i\) ostvarivanje naknade za umnožavanje za privatno korištenje iz članka
185. stavka 1. ovoga Zakona

j\) ostvarivanje prava na daljnje korištenje efemernih snimki iz članka
190. stavka 3. ovoga Zakona

k\) ostvarivanje naknade za umnožavanje i distribuiranje izvedbe
korištenjem ograničenja prava umjetnika izvođača uvrštavanjem u zbirke,
iz članka 197. stavka 1. ovoga Zakona

2\. prava proizvođača fonograma, za fonograme, uključujući za one koji
su ugrađeni u audiovizualno djelo, na kojima su prava zadržana u skladu
s člankom 142. stavkom 3. ovoga Zakona:

a\) pravo umnožavanja i pravo priopćavanja javnosti, uključujući
činjenje dostupnim javnosti, u okviru prateće internetske usluge

b\) ostvarivanje, u skladu s člankom 142. stavkom 1. podstavkom 6. ovoga
Zakona, udjela u jedinstvenoj primjerenoj naknadi za: javno
priopćavanje, javno prikazivanje, emitiranje, reemitiranje, prijenos
izravnim protokom, javno priopćavanje emitiranja, reemitiranja,
prijenosa izravnim protokom i činjenja dostupnim javnosti te svako drugo
priopćavanje javnosti fonograma izdanih u komercijalne svrhe

c\) ostvarivanje naknade za javnu posudbu iz članka 142. stavka 1.
podstavka 2. ovoga Zakona

d\) pravo iznajmljivanja

e\) pravo umnožavanja, distribuiranja, priopćavanja javnosti,
uključujući činjenje dostupnim javnosti, u korist institucija kulturne
baštine, za nekomercijalne svrhe, fonograma koji su nedostupni na
tržištu u smislu članka 17. ovoga Zakona, a koji su trajni dio zbirke
institucije kulturne baštine

f\) ostvarivanje naknade za umnožavanje za privatno korištenje iz članka
185. stavka 1. ovoga Zakona

g\) ostvarivanje naknade za umnožavanje i distribuiranje fonograma
korištenjem ograničenja prava proizvođača fonograma uvrštavanjem u
zbirke, iz članka 197. stavka 3. ovoga Zakona

3\. prava audiovizualnog producenta, za videograme:

a\) pravo umnožavanja, distribuiranja, priopćavanja javnosti,
uključujući činjenje dostupnim javnosti, u korist institucija kulturne
baštine, za nekomercijalne svrhe, videograma koji su nedostupni na
tržištu u smislu članka 17. ovoga Zakona, a koji su trajni dio zbirke
institucije kulturne baštine

b\) ostvarivanje naknade za javnu posudbu iz članka 152. podstavka 2.
ovoga Zakona

c\) ostvarivanje naknade za umnožavanje za privatno korištenje iz članka
185. stavka 1. ovoga Zakona

4\. prava nakladnika informativnih publikacija, za informativne
publikacije u cijelosti ili u dijelu:

a\) pravo iznajmljivanja iz članka 165. stavka 1. podstavka 2. ovoga
Zakona kad se informativna publikacija daje pripadnicima javnosti na
korištenje u ograničenom razdoblju, na mjestima pristupačnim javnosti
kao što su ugostiteljski objekti, uz ostvarivanje izravne ili neizravne
imovinske ili komercijalne koristi

b\) pravo umnožavanja i priopćavanja javnosti na bilo koji način,
uključujući činjenje dostupnim javnosti, kad informativnu publikaciju
ili bilo koji njezin dio na internetu koristi pružatelj usluga
informacijskog društva, iz članka 166. ovoga Zakona

c\) pravo umnožavanja, distribuiranja, priopćavanja javnosti,
uključujući činjenje dostupnim javnosti iz članka 165. stavka 1.
podstavaka od 1. do 3. ovoga Zakona, u korist institucija kulturne
baštine, za nekomercijalne svrhe, informativnih publikacija koje su
nedostupne na tržištu u smislu članka 17. ovoga Zakona, a koje su trajni
dio zbirke institucije kulturne baštine

d\) ostvarivanje naknade za javnu posudbu iz članka 165. stavka 1.
podstavka 2. ovoga Zakona

e\) ostvarivanje naknade za umnožavanje za privatno korištenje iz članka
185. stavka 1. ovoga Zakona, vezano uz pravo umnožavanja iz članka 165.
stavka 1. podstavka 1. ovoga Zakona

5\. prava nakladnika za pisana izdanja:

a\) ostvarivanje naknade za umnožavanje za privatno korištenje iz članka
185. stavaka 3. i 4. ovoga Zakona.

Individualno ostvarivanje prava organizacije za emitiranje

Članak 219.

\(1\) Odredbe članaka 217. i 218. ovoga Zakona ne primjenjuju se na
pravo reemitiranja, uključujući kabelsko reemitiranje, pravo prijenosa
izravnim protokom, pravo umnožavanja i priopćavanja javnosti,
uključujući činjenje dostupnim javnosti, u okviru prateće internetske
usluge, te pravo priopćavanja javnosti, uključujući činjenje dostupnim
javnosti, pri davanju pristupa javnosti programskih signala koje su
učitali korisnici na platformama za dijeljenje sadržaja putem interneta,
koja pripadaju organizaciji za emitiranje u pogledu njezinih vlastitih
programskih signala.

\(2\) Odredba stavka 1. ovoga članka odnosi se na vlastita prava
organizacije za emitiranje, kao i na ona prava koja su joj ustupili
osnivanjem prava iskorištavanja ili prenijeli drugi nositelji autorskih
i srodnih prava.

\(3\) Odredbe ovoga članka ne primjenjuju se na prava na naknadu koja
prema članku 97. stavku 4. i članku 101. stavku 4. ovoga Zakona
pripadaju autorima i umjetnicima izvođačima te na druga neodreciva prava
autora i umjetnika izvođača iz ovoga Zakona.

Posebne odredbe o određenim vrstama prerada

Članak 220.

\(1\) Pravo prerade koje se odnosi na uvrštavanje nescenskog glazbenog
djela s riječima ili bez riječi u kinematografske, televizijske,
dokumentarne, crtane, reklamne ili druge filmove, u dramske,
dokumentarne i slične serije te u najavi ili odjavi emisija, filmova ili
serija ili u prepoznatljivom kratkom zvučnom ili audiovizualnom segmentu
(jingleu) ostvaruje se individualno.

\(2\) Za sve druge slučajeve uvrštavanja nescenskog glazbenog djela s
riječima ili bez riječi u audiovizualna djela prava se ostvaruju u
skladu s člankom 217. stavkom 3. točkom 1. podtočkama e), f) i g) ovoga
Zakona.

Posebne odredbe o kolektivnom ostvarivanju prava na naknadu za
umnožavanje za privatno korištenje

Članak 221.

\(1\) Sve organizacije za kolektivno ostvarivanje prava koje ostvaruju
prava na naknadu za umnožavanje za privatno korištenje za autore i
nositelje srodnih prava dužne su pisanim ugovorom ovlastiti jednu od
njih da poslove ostvarivanja prava na naknadu za istovrsne nosače zvuka,
slike ili teksta i istovrsne tehničke uređaje iz članka 184. stavaka
od 1. do 4. ovoga Zakona obavlja u ime i za račun drugih organizacija
koje sudjeluju u tom ugovoru ili u svoje ime, a za račun tih drugih
organizacija za kolektivno ostvarivanje prava.

\(2\) Ako se nakon sklapanja pisanog ugovora između organizacija za
kolektivno ostvarivanje prava iz stavka 1. ovoga članka pojavi neka nova
organizacija za kolektivno ostvarivanje prava koja ostvaruje prava na
naknadu za istovrsne nosače zvuka, slike ili teksta i istovrsne tehničke
uređaje, ona je dužna pod istim uvjetima pristupiti postojećem ugovoru
između postojećih organizacija.

\(3\) Obveza na dostavu podataka iz članka 234. ovoga Zakona postoji
samo u odnosu na onu organizaciju za kolektivno ostvarivanje prava koja
obavlja poslove ostvarivanja prava za druge organizacije za kolektivno
ostvarivanje prava.

\(4\) Obveza iz stavka 1. ovoga članka o zaključenju ugovora kojim
organizacije za kolektivno ostvarivanje prava imenuju jednu organizaciju
za ostvarivanje njihovih prava, kao i obveza iz stavka 3. ovoga članka o
dostavi podataka samo jednoj organizaciji za kolektivno ostvarivanje
prava ne primjenjuje se ako za odbijanje sklapanja takvog ugovora
postoje opravdani razlozi koji moraju biti odgovarajuće obrazloženi.

Posebne odredbe o kolektivnom ostvarivanju autorskih i srodnih prava na
novinarskim djelima i informativnim publikacijama

Članak 222.

\(1\) Autori novinarskih djela i nakladnici informativnih publikacija
mogu osnovati zajedničku organizaciju za kolektivno ostvarivanje prava,
čija opća skupština odlučuje o udjelu u naknadi iz članka 167. stavka 1.
ovoga Zakona te o podjeli naknade iz članka 168. stavka 2. ovoga Zakona.

\(2\) Ako se ne osnuje zajednička, nakladnici informativnih publikacija
mogu osnovati svoju organizaciju za kolektivno ostvarivanje autorskih
prava koja im pripadaju prema ugovorima o narudžbi, ugovorima o radu,
drugim ugovorima, aktima kojima se uređuju radni odnosi i prema ovome
Zakonu, kao i za ostvarivanje prava nakladnika informativnih
publikacija, a autori novinarskih djela mogu osnovati svoju organizaciju
za kolektivno ostvarivanje autorskih novinarskih prava.

\(3\) U slučaju iz stavka 2. ovoga članka organizacija za kolektivno
ostvarivanje prava nakladnika informativnih publikacija iz članka 166.
ovoga Zakona dužna je organizaciji za kolektivno ostvarivanje autorskih
novinarskih prava isplatiti udio u naknadi, sukladno članku 167.
stavku 1. ovoga Zakona, prema njihovu međusobnom sporazumu.

\(4\) U slučaju iz stavka 2. ovoga članka podjela naknade za autorska
novinarska djela stvorena po narudžbi ili u radnom odnosu, sukladno
članku 168. stavku 2. ovoga Zakona, određuju se sporazumom između
organizacije za kolektivno ostvarivanje prava koju osnuju nakladnici
informativnih publikacija i organizacije za kolektivno ostvarivanje
prava koju osnuju autori novinarskih djela.

\(5\) Sporazume iz stavaka 3. i 4. ovoga članka organizacije za
kolektivno ostvarivanje prava dužne su sklopiti u roku od godine dana,
računajući od datuma kasnije izdanog odobrenja za obavljanje djelatnosti
kolektivnog ostvarivanja prava sukladno ovom Zakonu. Ako u navedenom
roku ne bude sklopljen sporazum, bilo koja od organizacija za kolektivno
ostvarivanje prava može zatražiti posredovanje Vijeća stručnjaka
sukladno članku 239. ovoga Zakona.

\(6\) Umjesto postupka pred Vijećem stručnjaka iz stavka 5. ovoga
članka, strane mogu sklopiti arbitražni sporazum radi provođenja
arbitraže pred arbitražnim sudom u sastavu iz članka 237. ovoga Zakona,
u postupku u kojem se na odgovarajući način primjenjuje članak 236.
ovoga Zakona i u kojem arbitražni sud donosi pravorijek kojim se
određuje udio u naknadi, sukladno članku 167. stavku 1. ovoga Zakona, i
podjela naknade, sukladno članku 168. stavku 2. ovoga Zakona, koji
zamjenjuje sporazume iz stavaka 3. i 4. ovoga članka.

\(7\) U slučajevima iz članka 169. ovoga Zakona svaka naknada za
korištenje bilo kojeg autorskog djela ili predmeta srodnog prava, koja
se ostvaruje u sustavu kolektivnog ostvarivanja prava, pripada
nakladnicima informativnih publikacija u kojima su objavljeni.

Posebne odredbe o kolektivnom ostvarivanju autorskih i srodnih prava za
djela nedostupna na tržištu

Članak 223.

\(1\) Odobrenje za umnožavanje, distribuiranje, priopćavanje javnosti,
uključujući činjenje dostupnim javnosti, za nekomercijalne svrhe,
autorskih djela i predmeta srodnih prava koji su nedostupni na tržištu u
smislu članka 17. ovoga Zakona, a koji su trajni dio njihovih zbirki,
institucije kulturne baštine u Republici Hrvatskoj dužne su tražiti od
odgovarajućih organizacija za kolektivno ostvarivanje prava koje imaju
sjedište u Republici Hrvatskoj, ako postoje. Ako takve organizacije za
kolektivno ostvarivanje prava ne postoje u Republici Hrvatskoj,
primjenjuje se članak 192. ovoga Zakona.

\(2\) Odgovarajuće organizacije za kolektivno ostvarivanje prava mogu
izdati odobrenje za korištenje autorskih djela i predmeta srodnih prava
koji su nedostupni na tržištu institucijama kulturne baštine u Republici
Hrvatskoj, za korištenje u bilo kojoj državi članici Europske unije.

\(3\) Podatke o odobrenjima iz ovoga članka organizacije za kolektivno
ostvarivanje prava dužne su dostaviti Uredu Europske unije za
intelektualno vlasništvo, u skladu s člankom 17. stavkom 5. ovoga
Zakona.

Pretpostavke za obavljanje djelatnosti kolektivnog ostvarivanja prava

Članak 224.

\(1\) Kolektivno ostvarivanje prava na području Republike Hrvatske može
obavljati organizacija za kolektivno ostvarivanje prava koja za
obavljanje takve djelatnosti ima odobrenje Zavoda.

\(2\) Odobrenje iz stavka 1. ovoga članka Zavod izdaje na zahtjev udruzi
ili drugoj organizaciji za kolektivno ostvarivanje prava, koja
zadovoljava sljedeće pretpostavke:

-- ima sjedište ili poslovni nastan u Europskoj uniji

-- ima odgovarajuće materijalne i ljudske resurse za obavljanje
djelatnosti kolektivnog ostvarivanja prava te

-- kolektivno ostvarivanje prava obavlja kao jedinu ili glavnu
djelatnost.

\(3\) Smatra se da organizacija za kolektivno ostvarivanje prava
ispunjava uvjete iz stavka 2. podstavka 2. ovoga članka ako ima:

-- poslovni prostor opremljen informatičkom i komunikacijskom opremom
primjerenom za ispunjavanje propisanih obveza koje proizlaze iz
obavljanja djelatnosti kolektivnog ostvarivanja prava te

-- stručnu službu za obavljanje pravnih i financijskih poslova, u kojoj
je zaposlena najmanje jedna osoba sa završenim integriranim
preddiplomskim i diplomskim sveučilišnim studijem prava ili istovjetnim
studijem prava sukladno ranije važećim propisima, koja ima najmanje
dvije godine stručnog iskustva na poslovima ostvarivanja autorskog i
srodnih prava i znanje engleskog, francuskog ili njemačkog jezika, te
najmanje jedna osoba čije stručne kvalifikacije udovoljavaju propisima
za vođenje računovodstva i koja ima najmanje dvije godine stručnog
iskustva na poslovima organiziranja i vođenja računovodstva.

\(4\) Iznimno od odredbe stavka 3. podstavka 2. ovoga članka, obavljanje
pravnih i računovodstvenih poslova organizacija za kolektivno
ostvarivanje prava može pisanim ugovorom povjeriti odvjetniku odnosno
pravnoj osobi koja je registrirana za obavljanje djelatnosti
računovodstva, ako udovoljavaju ostalim pretpostavkama propisanim u
stavku 3. podstavku 2. ovoga članka. Organizacija za kolektivno
ostvarivanje prava dužna je nadzirati obavljanje tih poslova. Postojanje
ugovora o obavljanju tih poslova nema utjecaja na dužnost organizacije
za kolektivno ostvarivanje prava na ispunjavanje svih obveza sukladno
ovom Zakonu.

\(5\) Za kolektivno ostvarivanje prava Zavod može izdati odobrenje samo
jednoj organizaciji za kolektivno ostvarivanje prava za pojedinu vrstu
prava i pojedinu kategoriju nositelja prava, uzevši u obzir broj članova
na temelju dobivenih punomoći, broj ugovora o uzajamnom zastupanju s
organizacijama za kolektivno ostvarivanje prava u drugim državama, kao i
druge okolnosti koje upućuju na to da bi ta organizacija za kolektivno
ostvarivanje prava najučinkovitije obavljala poslove kolektivnog
ostvarivanja prava.

\(6\) Za organizaciju za kolektivno ostvarivanje prava iz stavka 5.
ovoga članka predmnijeva se da ima punomoći za obavljanje poslova
kolektivnog ostvarivanja prava za koje je ovlaštena, za sve domaće i
strane nositelje takvih prava, osim onog nositelja prava koji je
izričito u pisanom obliku obavijestio organizaciju za kolektivno
ostvarivanje prava da ne ostvaruje njegova prava.

\(7\) Protiv rješenja Zavoda donesenog u postupku izdavanja odobrenja iz
stavka 1. ovoga članka nije dopuštena žalba, ali se može pokrenuti
upravni spor.

\(8\) Organizacija za kolektivno ostvarivanje prava ostvaruje prava u
svoje ime ili u ime nositelja prava, a za račun nositelja prava.

\(9\) Organizacija za kolektivno ostvarivanje prava dužna je na zahtjev
korisnika obavijestiti ga o nositeljima prava čija prava ne ostvaruje na
temelju obavijesti iz stavka 6. ovoga članka.

\(10\) Organizacije za kolektivno ostvarivanje prava i Zavod dužni su na
svojim mrežnim stranicama na primjeren i vidljiv način objaviti podatak
o predmnijevi iz stavka 6. ovoga članka i mogućnosti da se nositelji
prava izuzmu od primjene te predmnijeve u skladu sa stavkom 6. ovoga
članka.

\(11\) Organizacija za kolektivno ostvarivanje prava koja izdaje
odobrenja za korištenje internetskih prava na autorskim glazbenim
djelima za više državnih područja (u daljnjem tekstu: multiteritorijalna
odobrenja) dužna je imati odgovarajuće informatičke kapacitete za
elektroničku obradu podataka koji su potrebni za izdavanje takvih
odobrenja, utvrđivanje repertoara i praćenje njegova korištenja,
razmjenu podataka s nositeljima prava i pružateljima internetskih
usluga, izdavanje računa korisnicima, prikupljanje prihoda od prava te
raspodjele iznosa nositeljima prava.

\(12\) Zavod vodi evidenciju o organizacijama za kolektivno ostvarivanje
prava kojima je izdano odobrenje za obavljanje djelatnosti kolektivnog
ostvarivanja prava na području Republike Hrvatske. U pravilniku iz
stavka 14. ovoga članka uredit će se koje podatke iz evidencije Zavod
objavljuje na svojim mrežnim stranicama.

\(13\) Ako povodom podnesenog zahtjeva za izdavanje odobrenja iz ovoga
članka Zavod nije izdao odobrenje zbog neispunjavanja pretpostavki iz
ovoga članka, ponovljeni zahtjev istog podnositelja za izdavanje
odobrenja za istu vrstu prava i istu kategoriju prava ne može se
podnijeti prije isteka roka od pet godina od datuma podnošenja prvog
zahtjeva.

\(14\) Sadržaj zahtjeva za izdavanje odobrenja iz ovoga članka te popis
dokumentacije koju je potrebno priložiti uz zahtjev uredit će se
posebnim pravilnikom koji donosi ministar nadležan za područje autorskog
i srodnih prava, uz prethodnu suglasnost glavnog ravnatelja Zavoda.

Posebne pretpostavke za neovisne upravljačke subjekte

Članak 225.

\(1\) Kolektivno ostvarivanje prava na području Republike Hrvatske može
obavljati neovisni upravljački subjekt koji ima sjedište ili poslovni
nastan u Republici Hrvatskoj ili u drugoj državi članici Europske unije.

\(2\) Ako ima sjedište ili poslovni nastan u Republici Hrvatskoj,
neovisni upravljački subjekt može obavljati kolektivno ostvarivanje
prava u Republici Hrvatskoj ako za obavljanje takve djelatnosti ima
odobrenje Zavoda.

\(3\) Ako ima sjedište ili poslovni nastan u nekoj drugoj državi članici
Europske unije, neovisni upravljački subjekt može obavljati kolektivno
ostvarivanje prava u Republici Hrvatskoj ako po pravu države u kojoj ima
sjedište ili poslovni nastan može u toj državi obavljati djelatnost
kolektivnog ostvarivanja prava te je o namjeri obavljanja djelatnosti
kolektivnog ostvarivanja prava u Republici Hrvatskoj prethodno
obavijestio Zavod.

\(4\) Odobrenje iz stavka 2. ovoga članka Zavod na zahtjev izdaje
neovisnom upravljačkom subjektu koji zadovoljava sljedeće uvjete:

-- ima odgovarajuće materijalne i ljudske resurse za obavljanje
djelatnosti kolektivnog ostvarivanja prava i

-- kolektivno ostvarivanje prava obavlja kao jedinu ili glavnu
djelatnost.

\(5\) Smatra se da neovisni upravljački subjekt ispunjava uvjete iz
stavka 4. podstavka 1. ovoga članka ako ima:

-- poslovni prostor opremljen informatičkom i komunikacijskom opremom
primjerenom za ispunjavanje propisanih obveza koje proizlaze iz
obavljanja djelatnosti kolektivnog ostvarivanja prava te

-- stručnu službu za obavljanje pravnih i financijskih poslova, u kojoj
je zaposlena najmanje jedna osoba sa završenim integriranim
preddiplomskim i diplomskim sveučilišnim studijem prava ili istovjetnim
studijem prava sukladno ranije važećim propisima, koja ima najmanje
dvije godine stručnog iskustva na poslovima ostvarivanja autorskog i
srodnih prava i znanje engleskog, francuskog ili njemačkog jezika, te
najmanje jedna osoba čije stručne kvalifikacije udovoljavaju propisima
za vođenje računovodstva i koja ima najmanje dvije godine stručnog
iskustva na poslovima organiziranja i vođenja računovodstva.

\(6\) Iznimno od odredbe stavka 5. podstavka 2. ovoga članka, obavljanje
pravnih i računovodstvenih poslova neovisni upravljački subjekt može
pisanim ugovorom povjeriti odvjetniku odnosno pravnoj osobi koja je
registrirana za obavljanje djelatnosti računovodstva, ako udovoljavaju
ostalim pretpostavkama propisanim u stavku 5. podstavku 2. ovoga članka.
Neovisni upravljački subjekt dužan je nadzirati obavljanje tih poslova.
Postojanje ugovora o obavljanju tih poslova nema utjecaja na dužnost
neovisnog upravljačkog subjekta na ispunjavanje svih obveza sukladno
ovom Zakonu.

\(7\) Zavod će izdati odobrenje iz stavka 2. ovoga članka onom neovisnom
upravljačkom subjektu koji je pružio relevantne pisane dokaze u obliku
ugovora ili punomoći da zastupa određene nositelje prava u pogledu
određenog prava, kategorije prava i vrste djela ili predmeta srodnih
prava, koji su u skladu s odredbama članka 224. stavka 6. ovoga Zakona
izričito u pisanom obliku obavijestili organizaciju za kolektivno
ostvarivanje prava koja ima odobrenje Zavoda da ne ostvaruje njihova
prava, i to za pojedinu vrstu prava koja nije navedena u članku 217.
stavku 3. i članku 218. stavku 3. ovoga Zakona.

\(8\) Protiv rješenja Zavoda donesenog u postupku izdavanja odobrenja iz
stavka 2. ovoga članka nije dopuštena žalba, ali se može pokrenuti
upravni spor.

\(9\) U pisanoj obavijesti Zavodu iz stavka 3. ovoga članka neovisni
upravljački subjekt dužan je navesti sve podatke o svim nositeljima
prava, uključujući podatke o pravima, kategorijama prava, vrstama djela
ili predmeta srodnih prava koje za te nositelje prava na temelju
dobivenih punomoći namjerava ostvarivati. Zavod može od takvog subjekta
zatražiti i druge podatke, kao što su pojedinačne punomoći,
identifikaciju nositelja prava i predmeta zaštite za koje ostvaruje
prava, obavijesti nositelja prava dane u skladu s odredbama članka 224.
stavka 6. ovoga Zakona i slično.

\(10\) Tijekom obavljanja kolektivnog ostvarivanja prava neovisni
upravljački subjekt dužan je redovito obavještavati Zavod o svim
promjenama podataka iz stavaka 7. i 9. ovoga članka.

\(11\) Neovisni upravljački subjekt ostvaruje prava u svoje ime ili u
ime nositelja prava, a za račun nositelja prava.

\(12\) Na neovisne upravljačke subjekte ne primjenjuje se predmnijeva iz
članka 224. stavka 6. ovoga Zakona, već su dužni dokazati repertoar za
koji su ovlašteni ostvarivati prava.

\(13\) Neovisni upravljački subjekt dužan je na zahtjev korisnika
obavijestiti ga o nositeljima prava čija prava ostvaruje na temelju
ugovora ili punomoći i priložiti o tome relevantne pisane dokaze.

\(14\) Neovisni upravljački subjekt dužan je na svojim mrežnim
stranicama na primjeren i vidljiv način objaviti repertoar za koji je
ovlašten ostvarivati prava, na hrvatskom jeziku i latiničnom pismu.

\(15\) Sadržaj zahtjeva za izdavanje odobrenja iz stavka 2. ovoga članka
te popis dokumentacije koju je potrebno priložiti uz zahtjev uredit će
se pravilnikom iz članka 224. stavka 14. ovoga Zakona.

\(16\) Zavod vodi evidenciju o neovisnim upravljačkim subjektima kojima
je izdano odobrenje za obavljanje djelatnosti kolektivnog ostvarivanja
prava na području Republike Hrvatske. U pravilniku iz članka 224. stavka
14. ovoga Zakona uredit će se koje podatke iz evidencije Zavod
objavljuje na svojim mrežnim stranicama.

\(17\) Ako povodom podnesenog zahtjeva za izdavanje odobrenja iz ovoga
članka Zavod nije izdao odobrenje zbog neispunjavanja pretpostavki iz
ovoga članka, ponovljeni zahtjev za izdavanje odobrenja za istu vrstu
prava i istu kategoriju prava isti neovisni upravljački subjekt ne može
podnijeti prije isteka roka od pet godina od datuma podnošenja prvog
zahtjeva.

\(18\) U pravilniku iz članka 224. stavka 14. ovoga Zakona uredit će se
i sadržaj obavijesti iz stavka 3. ovoga članka.

Povjeravanje ostvarivanja prava i uzajamno zastupanje

Članak 226.

\(1\) Organizacija za kolektivno ostvarivanje prava može ostvarivati
jednu, dvije ili više vrsta prava koja se, u pravilu, odnose na pojedinu
vrstu nositelja prava.

\(2\) Organizacija za kolektivno ostvarivanje prava može povjeriti
drugoj organizaciji za kolektivno ostvarivanje prava obavljanje
određenih provedbenih poslova ostvarivanja prava pisanim ugovorom.
Organizacija za kolektivno ostvarivanje prava kojoj je povjereno
obavljanje poslova ostvarivanja prava te poslove obavlja u ime i za
račun organizacije za kolektivno ostvarivanje prava koja joj je
povjerila obavljanje poslova ili u svoje ime, a za račun organizacije za
kolektivno ostvarivanje prava koja joj je povjerila obavljanje poslova.

\(3\) Obavljanje određenih administrativnih, tehničkih ili pomoćnih
poslova, kao što su izdavanje računa korisnicima ili raspodjela
pripadajućih iznosa među nositeljima prava, organizacija za kolektivno
ostvarivanje prava može pisanim ugovorom povjeriti drugoj fizičkoj ili
pravnoj osobi. Organizacija za kolektivno ostvarivanje prava dužna je
nadzirati obavljanje tih poslova. Postojanje ugovora o obavljanju tih
poslova nema utjecaja na dužnost organizacije za kolektivno ostvarivanje
prava na ispunjavanje svih obveza sukladno ovom Zakonu.

\(4\) Organizacija za kolektivno ostvarivanje prava osnovana po ovome
Zakonu može s drugom takvom organizacijom za kolektivno ostvarivanje
prava osnovanom po zakonu neke druge države članice Europske unije ili
po zakonu bilo koje druge države, radi ostvarivanja iste vrste prava,
sklopiti ugovor o uzajamnom zastupanju. U tome slučaju, organizacija za
kolektivno ostvarivanje prava ne smije diskriminirati nositelje prava
čijim pravima upravlja, posebno u odnosu na primjenjive tarife, trošak
ostvarivanja te uvjete naplate prihoda od prava i raspodjele
pripadajućih iznosa nositeljima prava.

\(5\) Sporazum o zastupanju je svaki sporazum između organizacija za
kolektivno ostvarivanje prava kojim jedna organizacija za kolektivno
ostvarivanje prava ovlašćuje drugu da ostvaruje prava koja ona zastupa,
uključujući i sporazum zaključen prema člancima 258. i 259. ovoga
Zakona.

\(6\) Odredbe ovoga članka na odgovarajući se način primjenjuju i na
neovisne upravljačke subjekte.

#### Poglavlje 2. ODNOS ORGANIZACIJE ZA KOLEKTIVNO OSTVARIVANJE PRAVA I NOSITELJA PRAVA

Prava nositelja prava

Članak 227.

\(1\) Nositelj prava ima pravo po svom izboru odabrati i ovlastiti
organizaciju za kolektivno ostvarivanje prava u bilo kojoj državi
članici Europske unije da upravlja onim pravima, kategorijama prava ili
vrstama djela ili predmetima srodnih prava koje sam odabere, za države
koje sam odabere, neovisno o tome koje države članice Europske unije je
državljanin i u kojoj ima boravište ili poslovni nastan. Odabrana
organizacija za kolektivno ostvarivanje prava sa sjedištem ili poslovnim
nastanom u Republici Hrvatskoj dužna je prihvatiti upravljanje takvim
pravima, kategorijama prava ili vrstama djela ili predmetima srodnih
prava kad je takvo upravljanje obuhvaćeno područjem njezine djelatnosti,
osim ako ima objektivno opravdane razloge odbiti takvu ovlast.

\(2\) Nositelj prava ima pravo izdavati odobrenja za nekomercijalno
korištenje bilo kojih prava, kategorija prava ili vrsta djela te drugih
sadržaja po svom izboru, a organizacija za kolektivno ostvarivanje prava
dužna je nositeljima prava čija prava ostvaruje objaviti uvjete pod
kojima mogu izdavati odobrenja za nekomercijalno korištenje svojih djela
ili predmeta srodnih prava čije su upravljanje prepustili toj
organizaciji za kolektivno ostvarivanje prava. Nekomercijalnim
korištenjem smatra se ono korištenje u kojem se ni neposredno ni
posredno ne ostvaruje imovinska ili komercijalna korist.

\(3\) Nositelj prava može otkazati ovlaštenje za upravljanje koje je dao
organizaciji za kolektivno ostvarivanje prava u cijelosti ili u odnosu
na pojedino pravo, kategoriju prava ili vrstu djela ili predmeta srodnih
prava koje sam odabere, za državna područja koja sam odabere, uz otkazni
rok ne duži od šest mjeseci, bez obzira na to je li istodobno takvo
ovlaštenje za upravljanje dao drugoj organizaciji za kolektivno
ostvarivanje prava. Organizacija za kolektivno ostvarivanje prava može
odlučiti da takav otkaz proizvodi učinke nakon završetka financijske
godine.

\(4\) Nositelj prava pridržava sva prava prema organizaciji za
kolektivno ostvarivanje prava u odnosu na korištenja koja su se
ostvarila i odobrenja za korištenje koja je organizacija za kolektivno
ostvarivanje prava izdala prije učinaka otkaza iz stavka 3. ovoga
članka.

\(5\) Svako ovlaštenje za upravljanje pravima i otkaz takvog ovlaštenja
moraju biti u pisanom obliku, uz navođenje pojedinih prava, kategorija
prava ili vrsta djela ili predmeta srodnih prava na koja se odnosi.

\(6\) Organizacija za kolektivno ostvarivanje prava dužna je u svojem
statutu i/ili pravilima o članstvu utvrditi da nositelji prava imaju
barem prava iz ovoga članka, objaviti to na svojim mrežnim stranicama te
nositelje prava o tim pravima obavijestiti prije davanja ovlasti za
upravljanje.

Članovi organizacije za kolektivno ostvarivanje prava

Članak 228.

\(1\) Član organizacije za kolektivno ostvarivanje prava je nositelj
prava ili subjekt koji zastupa nositelje prava, uključujući druge
organizacije za kolektivno ostvarivanje prava i udruženja nositelja
prava, koji ispunjava uvjete članstva u organizaciji za kolektivno
ostvarivanje prava i koji je primljen u njezino članstvo.

\(2\) Organizacija za kolektivno ostvarivanje prava dužna je kao članove
prihvatiti sve nositelje prava, subjekte koji zastupaju nositelje prava,
uključujući i druge organizacije za kolektivno ostvarivanje prava i
udruženja nositelja prava, koji ispunjavaju pretpostavke za članstvo
utemeljene na objektivnim, transparentnim i nediskriminirajućim
kriterijima.

\(3\) Pretpostavke za članstvo organizacija za kolektivno ostvarivanje
prava dužna je uvrstiti u svoj statut ili pravila o članstvu, kojim se
utvrđuju uvjeti članstva, kao i prava i obveze članova te ih javno
objaviti.

\(4\) Odluka organizacije za kolektivno ostvarivanje prava o odbijanju
zahtjeva za članstvo mora biti jasno obrazložena.

\(5\) Organizacija za kolektivno ostvarivanje prava dužna je u svojem
statutu utvrditi odgovarajuće i učinkovite mehanizme sudjelovanja svojih
članova u postupcima donošenja odluka. Pritom zastupljenost različitih
kategorija članova mora biti poštena i uravnotežena.

\(6\) Organizacija za kolektivno ostvarivanje prava dužna je osigurati
da njezini članovi mogu s njom komunicirati elektroničkim putem,
uključujući i u svrhu ostvarivanja svojih članskih prava.

\(7\) Organizacija za kolektivno ostvarivanje prava dužna je voditi
evidenciju o svojim članovima i redovito je ažurirati.

Pravila o nositeljima prava koji nisu članovi organizacije za kolektivno
ostvarivanje prava

Članak 229.

Organizacija za kolektivno ostvarivanje prava dužna je sva prava koja
pripadaju njezinim članovima na odgovarajući način primijeniti i na
nositelje prava koje zastupa na temelju presumirane punomoći te na
nositelje prava koji nisu njezini članovi, ali ih zastupa na temelju
ugovornog odnosa, osim prava koja se odnose na upravljanje i odlučivanje
u organizaciji za kolektivno ostvarivanje prava.

#### Poglavlje 3. UNUTARNJE USTROJSTVO ORGANIZACIJE ZA KOLEKTIVNO OSTVARIVANJE PRAVA

Opća skupština članova

Članak 230.

\(1\) Opća skupština članova je tijelo organizacije za kolektivno
ostvarivanje prava u kojem članovi sudjeluju i ostvaruju svoje glasačko
pravo, neovisno o pravnom obliku organizacije za kolektivno ostvarivanje
prava.

\(2\) Opća skupština članova saziva se najmanje jednom godišnje.

\(3\) Opća skupština članova ima sljedeće ovlasti:

-- donosi statut, njegove izmjene i dopune te odlučuje o pretpostavkama
za članstvo u organizaciji za kolektivno ostvarivanje prava, ako one
nisu propisane statutom

-- imenuje i razrješuje članove odbora, ocjenjuje općenito njihov rad i
odobrava njihove naknade i druge pogodnosti kao što su novčane i
nenovčane pogodnosti, izdvajanja u dobrovoljne mirovinske fondove, pravo
na nagrade i otpremnine

-- donosi opća pravila o raspodjeli iznosa koji pripadaju nositeljima
prava

-- donosi opća pravila o korištenju neraspodjeljivih iznosa te odlučuje
o korištenju neraspodjeljivih iznosa, isključivo u svrhu ostvarivanja
socijalnih, kulturnih i obrazovnih aktivnosti na korist nositelja prava

-- donosi opća pravila o ulaganju prihoda od prava i drugih prihoda koji
proizlaze iz ulaganja prihoda od prava

-- donosi opća pravila o odbicima od prihoda od prava i od prihoda koji
proizlaze iz ulaganja prihoda od prava

-- donosi pravila o upravljanju rizikom

-- odobrava kupnju, prodaju ili zalaganje nekretnina u vlasništvu
organizacije za kolektivno ostvarivanje prava

-- odobrava spajanja i udruživanja s drugim subjektima, osnivanje
podružnica, preuzimanje drugih subjekata ili dionica ili udjela u drugim
subjektima

-- odobrava uzimanje ili davanje zajmova i osiguranja zajmova.

\(4\) Statut je opći akt koji sadrži pravila o ustrojstvu i djelovanju
organizacije za kolektivno ostvarivanje prava u smislu zakona kojim se
uređuju statusna pitanja pravnih osoba.

\(5\) Član odbora je:

-- svaki član upravnog odbora kad je ovim Zakonom ili statutom
organizacije za kolektivno ostvarivanje prava propisana jedinstvena
uprava

-- svaki član upravnog ili nadzornog odbora kad je ovim Zakonom ili
statutom organizacije za kolektivno ostvarivanje prava propisana dvojna
uprava.

\(6\) U organizaciji za kolektivno ostvarivanje prava u kojoj postoji
sustav dvojne uprave opća skupština članova ne odlučuje o imenovanju i
razrješenju članova upravnog odbora niti odobrava njihove naknade i
druge pogodnosti, ako je za obavljanje tih ovlasti nadležan nadzorni
odbor.

\(7\) Opća skupština članova može statutom ili posebnom odlukom svoje
ovlasti iz stavka 3. podstavaka od 7. do 10. ovoga članka prenijeti na
tijelo koje obavlja nadzornu funkciju nad upravljanjem organizacijom za
kolektivno ostvarivanje prava.

\(8\) Opća skupština članova ovlaštena je nadzirati rad organizacije za
kolektivno ostvarivanje prava time što:

-- odlučuje o imenovanju i razrješenju revizora i

-- odobrava godišnje izvješće o transparentnosti iz članka 251. ovoga
Zakona.

\(9\) Svi članovi organizacije za kolektivno ostvarivanje prava imaju
pravo sudjelovati i glasovati na općoj skupštini članova. Pod uvjetom da
to primjenjuje pošteno i razmjerno, organizacija za kolektivno
ostvarivanje prava može u svojem statutu ili pravilima o članstvu
ograničiti pravo sudjelovanja i glasovanja članova na temelju jednog ili
oba sljedeća kriterija:

-- trajanje članstva

-- iznosi naknada koje je član primio ili ostvario.

\(10\) Svaki član organizacije za kolektivno ostvarivanje prava može
posebnom punomoći ovjerenom kod javnog bilježnika imenovati bilo koju
fizičku ili pravnu osobu kao svojeg opunomoćenika ovlaštenog da umjesto
njega sudjeluje i glasuje na općoj skupštini u njegovo ime, pod uvjetom
da takvo imenovanje ne dovodi do sukoba interesa, kao što je u slučaju
kad član i opunomoćenik pripadaju različitim kategorijama nositelja
prava unutar organizacije za kolektivno ostvarivanje prava. Imenovanje
opunomoćenika vrijedi samo za jednu opću skupštinu. Opunomoćenik ima na
općoj skupštini članova za koju je imenovan sva prava kao i član koji ga
je imenovao te je dužan na općoj skupštini sudjelovati i glasovati u
skladu s uputama koje je dobio od člana koji ga je imenovao, a koje su
sadržane u punomoći. Statutom ili drugim aktom organizacije za
kolektivno ostvarivanje prava mogu se pobliže odrediti ograničenja u
vezi s imenovanjem opunomoćenika i ostvarivanjem prava glasovanja
članova koje predstavljaju.

\(11\) Organizacija za kolektivno ostvarivanje prava može u svojem
statutu utvrditi da ovlasti opće skupštine članova može izvršavati
skupština predstavnika izabranih najmanje jednom u četiri godine na
općoj skupštini članova, pod uvjetom da je:

-- osigurano odgovarajuće i učinkovito sudjelovanje članova u postupcima
donošenja odluka i

-- zastupljenost različitih kategorija članova u skupštini predstavnika
poštena i uravnotežena.

\(12\) Odredbe stavaka 2. i 3. te stavaka od 6. do 10. ovoga članka na
odgovarajući se način primjenjuju na skupštinu predstavnika iz stavka
11. ovoga članka.

\(13\) Ako organizacija za kolektivno ostvarivanje prava zbog svojeg
pravnog oblika nema opću skupštinu članova, ovlasti opće skupštine
članova izvršava tijelo koje obavlja nadzornu funkciju iz članka 231.
ovoga Zakona. U tom slučaju odredbe ovoga članka, osim stavaka od 5. do
7., na odgovarajući se način primjenjuju na tijelo koje obavlja nadzornu
funkciju.

\(14\) Ako organizacija za kolektivno ostvarivanje prava ima kao članove
samo subjekte koji zastupaju nositelje prava, sve ili neke ovlasti opće
skupštine članova iz ovoga članka može svojim statutom prenijeti na opću
skupštinu članova tih subjekata. U tom slučaju odredbe ovoga članka,
osim stavaka od 11. do 13., na odgovarajući se način primjenjuju na opću
skupštinu članova tih subjekata.

Nadzorna funkcija

Članak 231.

\(1\) Organizacija za kolektivno ostvarivanje prava dužna je imati
tijelo koje obavlja nadzornu funkciju za trajno praćenje aktivnosti i
izvršavanje zadaća osoba koje upravljaju poslovanjem organizacije za
kolektivno ostvarivanje prava.

\(2\) U tijelu koje obavlja nadzornu funkciju moraju biti pošteno i
razmjerno zastupljene različite kategorije članova organizacije za
kolektivno ostvarivanje prava.

\(3\) Svaki član tijela koje obavlja nadzornu funkciju dužan je općoj
skupštini članova dati izjavu o sukobu interesa koja sadrži podatke
propisane u članku 232. stavku 3. ovoga Zakona.

\(4\) Tijelo koje obavlja nadzornu funkciju sastaje se redovito i ima
sljedeće ovlasti:

-- ovlasti koje mu je povjerila opća skupština članova, uključujući
ovlasti u okviru članka 230. stavka 3. podstavka 2. i stavka 7. ovoga
Zakona i

-- praćenje aktivnosti i izvršavanje obveza osoba iz članka 232. ovoga
Zakona, uključujući provedbu odluka opće skupštine članova, a posebno
općih pravila iz članka 230. stavka 3. podstavaka od 3. do 6. ovoga
Zakona.

\(5\) Tijelo koje obavlja nadzornu funkciju jednom godišnje izvještava
opću skupštinu članova o izvršavanju svojih ovlasti.

Obveze osoba koje upravljaju poslovanjem organizacije za kolektivno
ostvarivanje prava

Članak 232.

\(1\) Osobe koje upravljaju poslovanjem organizacije za kolektivno
ostvarivanje prava dužne su to činiti s povećanom pažnjom, na razborit i
odgovarajući način, koristeći se najboljim administrativnim i
računovodstvenim postupcima te mehanizmima unutarnje kontrole.

\(2\) Organizacija za kolektivno ostvarivanje prava dužna je u svoje
poslovanje uvesti i primjenjivati postupke za sprječavanje nastanka
sukoba interesa. Organizacija za kolektivno ostvarivanje prava dužna je
utvrditi i razotkriti svaki stvarni ili mogući sukob interesa, njime
upravljati i nadzirati ga ako ga nije moguće izbjeći te spriječiti da on
negativno utječe na zajedničke interese nositelja prava koje zastupa.

\(3\) Postupci iz stavka 2. ovoga članka uključuju obvezu svake od osoba
koje upravljaju poslovanjem organizacije za kolektivno ostvarivanje
prava da općoj skupštini članova daju pojedinačnu izjavu koja sadrži
sljedeće podatke:

-- svaku korist koju imaju od organizacije za kolektivno ostvarivanje
prava

-- sve naknade primljene u prethodnoj financijskoj godini od
organizacije za kolektivno ostvarivanje prava, uključujući u obliku
mirovinskog osiguranja, davanja u naravi i druge oblike povlastica

-- sve iznose koje su kao nositelji prava primili od organizacije za
kolektivno ostvarivanje prava u prethodnoj financijskoj godini i

-- izjavu o svakom stvarnom ili mogućem sukobu između bilo kakvih
osobnih interesa i interesa organizacije za kolektivno ostvarivanje
prava ili između bilo kakvih obveza prema organizaciji za kolektivno
ostvarivanje prava i dužnosti prema bilo kojoj drugoj fizičkoj ili
pravnoj osobi.

#### Poglavlje 4. ODNOS ORGANIZACIJE ZA KOLEKTIVNO OSTVARIVANJE PRAVA I KORISNIKA

Davanje odobrenja za korištenje

Članak 233.

\(1\) Prije početka korištenja predmeta zaštite pravna odnosno fizička
osoba dužna je podnijeti zahtjev za odobrenje korištenja određene vrste
predmeta zaštite odgovarajućoj organizaciji za kolektivno ostvarivanje
prava. U zahtjevu se navodi vrsta i okolnosti korištenja, kao što su
način, prostor i vrijeme korištenja te ostali podaci o kojima ovisi
visina naknade.

\(2\) Organizacija za kolektivno ostvarivanje prava dužna je u
primjerenom roku odgovoriti na zahtjev za odobrenje korištenja, navodeći
podatke koji su potrebni da bi mogla izdati odobrenje. Nakon primitka
svih relevantnih podataka organizacija je dužna korisniku izdati
odobrenje ili obrazložiti zašto nije u mogućnosti izdati odobrenje.

\(3\) Odobrenje mora sadržavati oznaku vrsta prava na koje se odnosi,
uvjete korištenja s obzirom na način, prostor i vrijeme korištenja te
visinu naknade, ako je korištenje uz naknadu. Uvjeti korištenja moraju
biti utemeljeni na objektivnim i nediskriminirajućim kriterijima.

\(4\) Korisnik je dužan bez odgađanja obavijestiti organizaciju za
kolektivno ostvarivanje prava o svakoj promjeni okolnosti korištenja ili
o samom prestanku korištenja, radi odgovarajuće izmjene uvjeta pod
kojima je odobrenje dano odnosno radi povlačenja odobrenja.

\(5\) Organizacija za kolektivno ostvarivanje prava dužna je omogućiti
korisnicima da zahtjev za odobrenje korištenja i svu komunikaciju u vezi
s odobrenjem obavljaju elektroničkim putem.

\(6\) Pravna ili fizička osoba koja omogući korištenje svog prostora
drugoj osobi koja u tom prostoru koristi predmete zaštite dužna je
provjeriti ima li ta druga osoba odgovarajuće odobrenje za korištenje
predmeta zaštite. Ako pravna ili fizička osoba omogući korištenje svog
prostora osobi koja nema odgovarajuće odobrenje za korištenje predmeta
zaštite, a znala je ili je morala znati da će se u tom prostoru
koristiti predmeti zaštite, solidarno odgovara za isplatu odgovarajuće
naknade za korištenje predmeta zaštite.

Obveze korisnika

Članak 234.

\(1\) Korisnici su dužni organizaciji za kolektivno ostvarivanje prava
dati relevantne podatke kojima raspolažu, a koji su potrebni za naplatu
prihoda od prava i/ili raspodjelu iznosa dugovanih nositeljima prava, u
ugovorenom ili prethodno određenom roku te u ugovorenom ili prethodno
određenom obliku. Kad odlučuju o obliku u kojem će se dati potrebni
podaci, organizacija za kolektivno ostvarivanje prava i korisnici dužni
su uzeti u obzir, koliko je to moguće, standarde koji se dobrovoljno
primjenjuju u odnosnom području (u daljnjem tekstu: dobrovoljni
industrijski standardi).

\(2\) Organizacija za kolektivno ostvarivanje prava dužna je, kad je to
moguće, omogućiti korisnicima da podatke iz stavka 1. ovoga članka
dostavljaju elektroničkim putem.

\(3\) U slučaju nedostatno dobivenih podataka ili neovlaštenog
korištenja predmeta zaštite nadležna tijela državne uprave ili fizičke i
pravne osobe koje raspolažu takvim podacima dostavit će organizaciji za
kolektivno ostvarivanje prava, na njezin upit, podatke koji se odnose na
ostvarivanje prava iz ovoga Zakona, osim kada bi takva dostava podataka
bila protivna Uredbi (EU) 2016/679 Europskog parlamenta i Vijeća od 27.
travnja 2016. o zaštiti pojedinaca u vezi s obradom osobnih podataka i o
slobodnom kretanju takvih podataka te o stavljanju izvan snage Direktive
95/46/EZ (Opća uredba o zaštiti podataka) ili zakonu kojim se uređuje
zaštita neobjavljenih informacija s tržišnom vrijednosti.

Cijena korištenja predmeta zaštite

Članak 235.

\(1\) Cijena korištenja i drugi uvjeti korištenja predmeta zaštite
utvrđuju se, prije svega, ugovorom između organizacije za kolektivno
ostvarivanje prava i korisnika predmeta zaštite ili ugovorom između
organizacije za kolektivno ostvarivanje prava i komore korisnika
predmeta zaštite. Ako korisnici nisu organizirani putem komore ili iz
okolnosti proizlazi da će interesi korisnika biti bolje zastupani putem
nekog drugog reprezentativnog udruženja korisnika predmeta zaštite,
organizacija za kolektivno ostvarivanje prava može sklopiti ugovor s
drugim reprezentativnim udruženjem korisnika. Pregovore o sklapanju
takvih ugovora organizacije za kolektivno ostvarivanje prava i korisnici
odnosno njihove komore ili reprezentativna udruženja dužni su voditi u
dobroj vjeri te jedni drugima dostaviti sve podatke potrebne za
postizanje dogovora.

\(2\) Ako cijena korištenja nije određena sukladno stavku 1. ovoga
članka, plaća se prema cjeniku organizacije za kolektivno ostvarivanje
prava.

\(3\) Organizacija za kolektivno ostvarivanje prava dužna je prije
utvrđivanja cjenika iz stavka 2. ovoga članka zatražiti očitovanje o
prijedlogu cjenika od komore ili drugog reprezentativnog udruženja
korisnika.

\(4\) Ako komora ili drugo reprezentativno udruženje korisnika ne
dostavi pisano očitovanje organizaciji za kolektivno ostvarivanje prava
u roku od 30 dana od dana dostave prijedloga cjenika, smatrat će se da
se ne protivi prijedlogu cjenika.

\(5\) Ako komora ili drugo reprezentativno udruženje korisnika u pisanom
očitovanju ne prihvati u cijelosti ili djelomice cjenik, može se s
organizacijom za kolektivno ostvarivanje prava sporazumjeti o postupku
arbitraže radi utvrđivanja predmetnog cjenika, najkasnije u roku od 60
dana od dana primitka prijedloga cjenika. Organizacija za kolektivno
ostvarivanje prava i korisnici mogu i unaprijed sklopiti arbitražni
sporazum kojim utvrđuju da će svaki spor u postupku donošenja cjenika
riješiti pred arbitražom. Arbitraža se provodi u skladu s odredbama
članka 236. ovoga Zakona.

\(6\) Ako organizacija za kolektivno ostvarivanje prava i komora ili
drugo reprezentativno udruženje korisnika ne sklope arbitražni sporazum
u roku iz stavka 5. ovoga članka, organizacija za kolektivno
ostvarivanje prava zatražit će u daljnjem roku od 15 dana mišljenje
Vijeća stručnjaka o predmetu neslaganja. Vijeće stručnjaka dat će svoje
mišljenje u roku od 60 dana od dana primitka zahtjeva. Vijeće stručnjaka
može, zbog opravdanih razloga, produžiti rok za donošenje mišljenja za
još najviše 30 dana, o čemu je dužno obavijestiti stranke u postupku
davanja mišljenja prije isteka prvog roka od 60 dana.

\(7\) Do dovršetka postupka utvrđivanja cjenika, sukladno odredbama
stavaka od 3. do 6. ovoga članka, cijena se plaća prema postojećem
cjeniku, a ako postojeći cjenik ne obuhvaća pojedinu vrstu korištenja
predmeta zaštite, kao akontacija prema prijedlogu cjenika.

\(8\) Do dovršenja postupka utvrđivanja cjenika, sukladno odredbama
stavaka od 3. do 6. ovoga članka, o iznosima naknade za umnožavanje za
privatno korištenje iz ovoga Zakona cijena se plaća prema postojećem
cjeniku, a ako postojeći cjenik ne obuhvaća pojedini tehnički uređaj ili
nosač zvuka, slike ili teksta, korisnik plaća nesporni iznos cijene iz
prijedloga cjenika, a za sporni iznos organizacija za kolektivno
ostvarivanje prava može od korisnika zatražiti da priloži odgovarajuće
kvalitetno osiguranje plaćanja, koje je korisnik dužan priložiti u roku
koji odredi organizacija za kolektivno ostvarivanje prava. Ako korisnik
na zahtjev organizacije za kolektivno ostvarivanje prava ne priloži
traženo kvalitetno osiguranje plaćanja spornog iznosa naknade u
ostavljenom roku, dužan je platiti akontaciju prema prijedlogu cjenika.

\(9\) Mišljenje Vijeća stručnjaka iz stavka 6. ovoga članka sadržava
ocjenu o tome obuhvaća li cjenik organizacije za kolektivno ostvarivanje
prava ona prava za koja ta organizacija za kolektivno ostvarivanje prava
ima odobrenje sukladno odredbama ovoga Zakona i mišljenje je li cijena
određena u skladu s načelima iz članka 240. ovoga Zakona. Ako Vijeće
stručnjaka ne donese mišljenje u roku iz stavka 6. ovoga članka, smatra
se da je suglasno s prijedlogom cjenika.

\(10\) Nakon dovršetka postupka utvrđivanja cjenika prema odredbama iz
ovoga članka, cjenik se, sukladno članku 250. ovoga Zakona, objavljuje
na mrežnim stranicama organizacije za kolektivno ostvarivanje prava i
primjenjuje se na sve korisnike koji koriste predmete zaštite na način
koji je određen cjenikom, počevši od dana pokretanja postupka
utvrđivanja cjenika sukladno odredbama stavka 3. ovoga članka.

Utvrđivanje cjenika pred arbitražnim sudom

Članak 236.

\(1\) U skladu s odredbama članka 235. stavka 5. ovoga Zakona, stranke
mogu sklopiti sporazum da se njihov spor o cjeniku konačno riješi
arbitražom u skladu s važećim Pravilnikom o arbitraži pri Stalnom
arbitražnom sudištu Hrvatske gospodarske komore (u daljnjem tekstu:
Zagrebačka pravila), ako ovim Zakonom nije određeno drukčije.

\(2\) Arbitraža o cjeniku vodi se prema odredbama o ubrzanom arbitražnom
postupku u smislu Zagrebačkih pravila iz stavka 1. ovoga članka, bez
obzira na to koja je vrijednost predmeta spora, te prema ostalim
primjenjivim odredbama Zagrebačkih pravila. Ubrzani postupak arbitraže o
cjeniku može u pravilu trajati najduže tri mjeseca, računajući od dana
kada je konstituiran arbitražni sud u skladu s odredbama članka 237.
ovoga Zakona. Rokove iz Zagrebačkih pravila koji se odnose na ubrzani
arbitražni postupak, u kojima stranke mogu poduzeti određene radnje,
arbitražni sud može skratiti ako ocijeni da je to u interesu
učinkovitosti postupka, a pritom se poštuje načelo jednakog postupanja
sa strankama.

\(3\) Ako prijedlog cjenika daju dvije ili više organizacija za
kolektivno ostvarivanje prava, one se u arbitražnom postupku sve zajedno
smatraju jednom strankom. Ako interese korisnika na koje se primjenjuje
cjenik koji je predmet arbitražnog postupka zastupa više komora i/ili
drugih reprezentativnih udruženja korisnika, oni se svi smatraju jednom
strankom u arbitražnom postupku.

\(4\) Arbitražnim pravorijekom utvrđuje se cjenik organizacije za
kolektivno ostvarivanje prava u skladu s načelima iz članka 240. ovoga
Zakona.

\(5\) Cjenik utvrđen pravorijekom iz stavka 4. ovoga članka, sukladno
članku 250. ovoga Zakona, objavljuje se na mrežnim stranicama
organizacije za kolektivno ostvarivanje prava na koju se cjenik odnosi i
primjenjuje se na sve korisnike koji koriste predmete zaštite na način
koji je određen cjenikom, počevši od dana pokretanja postupka
utvrđivanja cjenika sukladno odredbama članka 235. stavka 3. ovoga
Zakona.

Sastav arbitražnog suda

Članak 237.

\(1\) Arbitražni sud ima tri arbitra koji se imenuju s Liste arbitara
pred Stalnim arbitražnim sudištem pri Hrvatskoj gospodarskoj komori,
koji moraju biti stručni u području autorskog prava i srodnih prava.

\(2\) Predsjednik arbitražnog suda mora biti sudac ili bivši sudac
Visokog trgovačkog suda Republike Hrvatske.

\(3\) Svaka stranka imenuje po jednog arbitra u arbitražnom sporazumu iz
članka 235. stavka 5. ovoga Zakona. Tako imenovani arbitri imenovat će
predsjednika arbitražnog suda najkasnije u roku od 15 dana od dana
sklapanja arbitražnog sporazuma.

\(4\) Ako se arbitri koje su imenovale stranke ne mogu sporazumjeti o
predsjedniku arbitražnog suda, njega će imenovati predsjednik Stalnog
arbitražnog sudišta pri Hrvatskoj gospodarskoj komori.

Sastav i rad Vijeća stručnjaka

Članak 238.

\(1\) Vijeće stručnjaka čine predsjednik i četiri člana. Predsjednika i
članove Vijeća stručnjaka na razdoblje od četiri godine imenuje ministar
nadležan za područje autorskog i srodnih prava, na prijedlog glavnog
ravnatelja Zavoda.

\(2\) Predsjednik i članovi Vijeća stručnjaka imenuju se iz reda
istaknutih stručnjaka koji svojim dosadašnjim dostignućima i poznavanjem
problema vezanih za područje primjene autorskog i srodnih prava mogu
pridonijeti ostvarivanju ciljeva zbog kojih je Vijeće stručnjaka
osnovano.

\(3\) Glavni ravnatelj Zavoda pokreće postupak izbora predsjednika i
članova Vijeća stručnjaka javnim pozivom.

\(4\) Ako ministar nadležan za područje autorskog i srodnih prava smatra
da predloženi kandidati ne osiguravaju primjeren sastav Vijeća
stručnjaka, naložit će glavnom ravnatelju Zavoda da ponovi postupak
izbora.

\(5\) Vijeće stručnjaka donosi mišljenje na sjednici većinom glasova
svih članova Vijeća stručnjaka.

\(6\) Prije davanja mišljenja Vijeće stručnjaka može pozvati osobe
stručne za pojedina pitanja da sudjeluju u radu sjednica Vijeća
stručnjaka bez prava odlučivanja. U radu Vijeća stručnjaka mogu
sudjelovati, bez prava odlučivanja, službenici Zavoda za područje rada
sjednice Vijeća stručnjaka.

\(7\) Predsjednik, članovi Vijeća stručnjaka i pozvani stručnjaci imaju
pravo na naknadu za rad. Naknadu snose stranke koje sudjeluju u postupku
pred Vijećem stručnjaka, u jednakim dijelovima, ako Vijeće stručnjaka ne
odluči drukčije.

\(8\) Vijeće stručnjaka donosi poslovnik o svom radu.

\(9\) Nadzor nad radom Vijeća stručnjaka obavlja glavni ravnatelj
Zavoda.

\(10\) U obavljanju nadzora nad radom Vijeća stručnjaka glavni ravnatelj
Zavoda može ministru nadležnom za područje autorskog i srodnih prava
predložiti razrješenje predsjednika ili člana Vijeća stručnjaka ako
utvrdi da bez opravdanog razloga ne obavlja svoje dužnosti u skladu s
odredbama ovoga Zakona ili poslovnika iz stavka 8. ovoga članka.

\(11\) Ministar nadležan za područje autorskog i srodnih prava, uz
prethodnu suglasnost glavnog ravnatelja Zavoda, donosi pravilnik o
Vijeću stručnjaka u kojem se uređuju pravila o imenovanju članova Vijeća
stručnjaka, o radu Vijeća stručnjaka te visina naknade iz stavka 7.
ovoga članka.

Posredovanje Vijeća stručnjaka

Članak 239.

\(1\) Vijeće stručnjaka obavlja sljedeće postupke posredovanja:

1\. posredovanje u pogledu sklapanja ugovora o reemitiranju, uključujući
kabelsko reemitiranje, te o prijenosu izravnim protokom između
organizacija za kolektivno ostvarivanje prava i operatora usluge
reemitiranja, uključujući kabelsko reemitiranje, ili prijenosa izravnim
protokom; kao i između organizacija za emitiranje i operatora usluge
reemitiranja, uključujući kabelsko reemitiranje, ili prijenosa izravnim
protokom, u pogledu davanja odobrenja za reemitiranje, uključujući
kabelsko reemitiranje, te prijenos izravnim protokom i/ili plaćanja
pripadajuće naknade

2\. posredovanje u pogledu sklapanja ugovora u svrhu činjenja dostupnim
javnosti audiovizualnih djela u okviru usluga videa na zahtjev

3\. posredovanje u pogledu omogućavanja pristupa autorskom djelu ili
predmetu srodnog prava i njegova korištenja u skladu sa sadržajnim
ograničenjima autorskog i srodnih prava iz ovoga Zakona između osobe
koja tvrdi da je na temelju ovoga Zakona ovlaštena koristiti se
autorskim djelom ili predmetom srodnog prava bez odobrenja nositelja
prava ili bez odobrenja i bez plaćanja naknade i nositelja prava odnosno
druge osobe koja je primijenila tehničke mjere zaštite pristupa ili
korištenja autorskih djela ili predmeta srodnih prava ili koja ima
ovlast i mogućnosti otkloniti ih

4\. posredovanje propisano u članku 53. stavku 3. ovoga Zakona

5\. posredovanje u pogledu izmjene ili prilagodbe ugovora radi
pravičnijeg udjela u zaradi iz članka 68. ovoga Zakona

6\. posredovanje u pogledu izvršavanja obveze transparentnosti iz članka
69. ovoga Zakona

7\. posredovanje između organizacije za kolektivno ostvarivanje prava
koju su osnovali nakladnici informativnih publikacija i one koju su
osnovali autori novinarskih djela radi postizanja sporazuma o udjelu u
naknadi iz članka 167. stavka 1. ovoga Zakona te

8\. posredovanje između organizacije za kolektivno ostvarivanje prava
koju su osnovali nakladnici informativnih publikacija i one koju su
osnovali autori novinarskih djela radi postizanja sporazuma o podjeli
naknade iz članka 168. stavka 2. ovoga Zakona.

\(2\) Vijeće stručnjaka će u postupcima posredovanja iz stavka 1. ovoga
članka pregovorima u svojstvu posrednika pomoći da strane u sporu
postignu sporazum. Vijeće stručnjaka je ovlašteno stranama davati
prijedloge o uređenju međusobnih odnosa. Prijedloge će Vijeće stručnjaka
stranama dostaviti osobno ili u preporučenom pismu. Ako se nijedna od
strana ne usprotivi prijedlogu Vijeća stručnjaka preporučenim pismom
poslanim u roku od tri mjeseca od dana primitka prijedloga Vijeća
stručnjaka, smatra se da su obje strane prihvatile prijedlog Vijeća
stručnjaka. Ako je riječ o sporovima iz stavka 1. točaka 1., 2. ili 4.
ovoga članka, strane su obvezatne takav prijedlog Vijeća stručnjaka
uvrstiti u odgovarajući ugovor.

\(3\) Sve strane u sporovima iz stavka 1. ovoga članka dužne su
započeti, voditi i okončati pregovore u dobroj vjeri. Za zlouporabu
pregovora ili svog položaja u pregovorima, kao i za zlouporabu svojih
prava odgovaraju u skladu sa zakonom kojim se uređuju obvezni odnosi.

\(4\) Postupak posredovanja iz stavka 1. točaka 4. i 5. ovoga članka
mogu pokrenuti nositelji prava te reprezentativna udruženja nositelja
prava na pojedinačni zahtjev jednog ili više nositelja prava.

Načela za određivanje visine cijene korištenja predmeta zaštite

Članak 240.

\(1\) Cijena za korištenje predmeta zaštite mora biti primjerena, bez
obzira na to je li riječ o isključivim pravima ili o ostvarivanju
naknade u slučaju kad se predmet zaštite prema ovome Zakonu može
koristiti bez odobrenja nositelja prava. Cjenici moraju biti razumni u
odnosu na, među ostalim, ekonomsku vrijednost korištenja prava na
tržištu, uzimajući u obzir narav i opseg korištenja predmeta zaštite,
ekonomsku vrijednost usluge koju pruža organizacija za kolektivno
ostvarivanje prava te na odgovarajući način cjenike koji su na snazi u
drugim državama članicama Europske unije za istu vrstu i oblik
korištenja i istu vrstu prava.

\(2\) Pri određivanju visine cijene iz stavka 1. ovoga članka, u
odgovarajućoj mjeri uzet će se u obzir religiozne, socijalne i kulturne
potrebe korisnika koji pripadaju osjetljivim društvenim skupinama
umirovljenika, djece i osoba s invaliditetom.

\(3\) Organizacija za kolektivno ostvarivanje prava dužna je na zahtjev
obavijestiti korisnika na kojeg se to odnosi o kriterijima koje je uzela
u obzir pri određivanju iznosa cijene u cjeniku.

\(4\) Pri određivanju cijene za korištenje predmeta zaštite na internetu
organizacija za kolektivno ostvarivanje prava nije dužna kao uzor
koristiti već utvrđene cjenike za druge vrste i oblike korištenja na
internetu, ako je riječ o korištenju u novoj vrsti internetske usluge
koja je u Europskoj uniji dostupna kraće od tri godine.

\(5\) Ako je korištenje predmeta zaštite nužno za djelatnost korisnika
tako da djelatnost korisnika ovisi o korištenju predmeta zaštite, kao
što je to u slučaju emitiranja, reemitiranja, prijenosa izravnim
protokom, koncertnih, plesnih i drugih korištenja predmeta zaštite uz
naplatu, visina cijene određuje se, u pravilu, u postotku od prihoda
odnosno primitka što ga korisnik ostvaruje od korištenja predmeta
zaštite.

\(6\) Ako su troškovi potrebni za korištenje predmeta zaštite veći od
prihoda koji se ostvaruje korištenjem, visina cijene može se odrediti u
postotku od troškova potrebnih za korištenje predmeta zaštite, kao što
su naknade ili plaće umjetnika izvođača ili trošak korištenja prostora
za korištenje predmeta zaštite ili drugi odgovarajući trošak.

\(7\) Uz cijene koje se određuju u postotku odredit će se najniži iznosi
cijena u paušalnom iznosu.

\(8\) Ako korištenje predmeta zaštite nije nužno korisniku, ali je
korisno ili ugodno, kao što je to u slučaju smještajnih objekata,
izložbenih prostora, prijevoznih sredstava i nekih ugostiteljskih
objekata, cijena se u pravilu određuje u paušalnim iznosima za stalna i
za povremena korištenja predmeta zaštite.

\(9\) Prilikom utvrđivanja cijene određene u paušalnom iznosu prema
stavku 8. ovoga članka i najniže cijene iz stavka 7. ovoga članka
uzimaju se u obzir okolnosti korištenja, kao što su vrsta korištenja,
mjesto i zemljopisno područje korištenja, kategorija i veličina prostora
u kojem se koriste predmeti zaštite, trajanje i broj korištenja te
razlike u visini cijena u poslovanju korisnika.

\(10\) Visina cijene za umnožavanje i priopćavanje javnosti, uključujući
činjenje dostupnim javnosti, informativnih publikacija u digitalnom
obliku, sukladno članku 166. stavku 1. ovoga Zakona, određuje se, u
pravilu, u postotku od svih izravnih i neizravnih prihoda odnosno
primitaka što ih pružatelj usluga informacijskog društva ostvaruje u
vezi s korištenjem informativne publikacije, uz određivanje najnižeg
iznosa cijene, ili, ako to nije moguće, u paušalnom iznosu.

\(11\) Pri određivanju visine cijene za umnožavanje i priopćavanje
javnosti, uključujući činjenje dostupnim javnosti, autorskih djela i
predmeta srodnih prava koji se koriste u pratećim internetskim uslugama
na koje se primjenjuje načelo države podrijetla iz članka 49. ovoga
Zakona, u obzir se, osim drugih kriterija iz ovoga članka, uzimaju svi
aspekti prateće internetske usluge, kao što su obilježja usluge,
uključujući trajanje dostupnosti na internetu programa koji se pružaju u
okviru te usluge, publiku, uključujući publiku u Republici Hrvatskoj te
u drugim državama u kojima se pristupa pratećoj internetskoj usluzi i
koristi se tom uslugom, te dostupne jezične verzije. To ne isključuje
mogućnost određivanja cijene na temelju primitaka organizacije za
emitiranje.

\(12\) Pri određivanju visine cijene za reemitiranje, uključujući
kabelsko reemitiranje, te prijenos izravnim protokom u obzir se, osim
drugih kriterija iz ovoga članka, uzima ekonomska vrijednost uporabe
prava u trgovini, uključujući vrijednost dodijeljenu sredstvu
reemitiranja, uključujući kabelsko reemitiranje, te prijenosa izravnim
protokom.

\(13\) Ako korisnik uskrati davanje podataka potrebnih za određivanje
cijene za korištenje predmeta zaštite, organizacija za kolektivno
ostvarivanje prava može sama utvrditi te podatke prema podacima
dobivenim sukladno člancima 234. i 241. ovoga Zakona ili na drugi
prikladan način.

\(14\) Odgovarajuća naknada za umnožavanje za privatno korištenje iz
članka 184. stavaka 2. i 3. ovoga Zakona pravična je naknada, pri čemu
se prilikom određivanja iznosa odgovarajuće naknade, osim načela za
određivanje visine cijene korištenja predmeta zaštite iz stavka 1. ovoga
članka, uzima u obzir vjerojatna šteta koja nositelju prava nastaje kada
se njegovo djelo ili predmet srodnog prava bez njegova odobrenja
umnožava za privatno korištenje, primjena tehničkih mjera zaštite
pristupa korištenju djela ili predmeta srodnog prava te druge okolnosti
koje mogu utjecati na pravilno odmjeravanje oblika i iznosa odgovarajuće
naknade. Odgovarajuća naknada ne smije nerazumno opteretiti poslovanje
proizvođača i uvoznika iz članka 184. stavka 1. ovoga Zakona te se pri
određivanju iznosa odgovarajuće naknade u obzir mora uzeti cijena
praznih nosača zvuka, slike ili teksta, tehničkih uređaja, kao i druge
relevantne tržišne okolnosti. Prije pokretanja postupka donošenja
cjenika iz članka 235. ovoga Zakona za nove prazne nosače zvuka, slike
ili teksta i tehničke uređaje organizacija za kolektivno ostvarivanje
prava dužna je provesti istraživanje stvarnog korištenja tih praznih
nosača zvuka, slike ili teksta i tehničkih uređaja za umnožavanje djela
i predmeta srodnog prava, a rezultati kojeg će se uzeti u obzir pri
određivanju iznosa odgovarajuće naknade. Rezultati takvog istraživanja
bit će javno objavljeni na mrežnim stranicama organizacije za kolektivno
ostvarivanje prava.

\(15\) U slučajevima iz članka 149. stavka 4. ovoga Zakona cijena za
činjenje dostupnim javnosti te za odgovarajući način umnožavanja
umjetničke izvedbe utvrđuje se u postotku od prihoda koji
komercijalizacijom umjetničke izvedbe putem interneta ostvari proizvođač
fonograma, za svaku umjetničku izvedbu za koju se predmnijeva da se
prava ostvaruju putem organizacije za kolektivno ostvarivanje prava.
Proizvođač fonograma nije dužan organizaciji za kolektivno ostvarivanje
prava platiti dio cijene za pojedinačnu izvedbu koji je proporcionalan
udjelu onog izvođača koji je s njim sklopio ugovor iz članka 149.
stavka 1. ovoga Zakona, koji bi tom izvođaču pripao prema pravilima o
raspodjeli organizacije za kolektivno ostvarivanje prava. Naknadu za
takvog izvođača proizvođač fonograma isplaćuje prema sklopljenom
ugovoru.

Nadziranje korištenja predmeta zaštite

Članak 241.

\(1\) Organizacija za kolektivno ostvarivanje prava može, u skladu s
ovlaštenjem nositelja prava iz članka 227. ovoga Zakona, nadzirati
korištenje predmeta zaštite za koje ima odobrenje za kolektivno
ostvarivanje prava izdano sukladno odredbama ovoga Zakona.

\(2\) Korisnici predmeta zaštite dužni su davati organizaciji za
kolektivno ostvarivanje prava podatke relevantne za ostvarivanje prava
te omogućiti uvid u odgovarajuću dokumentaciju.

\(3\) U ostvarivanju nadzora iz stavka 1. ovoga članka organizacijama za
kolektivno ostvarivanje prava mogu na zahtjev pružati pomoć u obavljanju
nadzora nad korištenjem predmeta zaštite: Državni inspektorat, tijelo
državne uprave nadležno za provedbu carinskih mjera zaštite te tijelo
državne uprave nadležno za policijske poslove.

\(4\) Na zahtjev autora ili drugog nositelja prava odnosno organizacije
za kolektivno ostvarivanje prava, nadležna policijska uprava ili
policijska postaja zabranit će održavanje priredbe na kojoj se koriste
predmeti zaštite ako korisnik nema odobrenje autora ili drugog nositelja
prava odnosno organizacije za kolektivno ostvarivanje prava.

#### Poglavlje 5. UPRAVLJANJE PRIHODOM OD PRAVA

Naplata i korištenje prihoda od prava

Članak 242.

\(1\) Organizacija za kolektivno ostvarivanje prava s osobitom pažnjom
naplaćuje i upravlja prihodom od prava.

\(2\) U svojim poslovnim knjigama organizacija za kolektivno
ostvarivanje prava dužna je odvojeno voditi:

-- prihode od prava i prihode koje ostvaruje ulaganjem prihoda od prava
i

-- vlastitu imovinu i prihode koje ostvaruje od takve imovine, od prava
na trošak ostvarivanja ili od svojih drugih aktivnosti.

\(3\) Organizacija za kolektivno ostvarivanje prava ne smije prihode od
prava i prihode koje ostvaruje ulaganjem prihoda od prava koristiti u
svrhe različite od raspodjele nositeljima prava, osim za namirenje ili
prijeboj s troškom ostvarivanja prava ili kada je to dopušteno odlukom
donesenom u skladu s člankom 230. stavkom 3. podstavcima 5. i 6. ovoga
Zakona.

\(4\) Trošak ostvarivanja je iznos koji u svrhu pokrića troškova
ostvarivanja autorskog ili srodnih prava organizacija za kolektivno
ostvarivanje prava naplati, odbije ili kompenzira od prihoda od prava
ili od bilo kojeg drugog prihoda koji ostvari ulaganjem prihoda od
prava.

\(5\) Kad organizacija za kolektivno ostvarivanje prava ulaže prihode od
prava ili prihode koje je ostvarila ulaganjem prihoda od prava, dužna je
to činiti u najboljem interesu nositelja prava čija prava zastupa u
skladu s općim pravilima o ulaganju prihoda od prava i drugih prihoda
koji proizlaze iz ulaganja prihoda od prava iz članka 230. stavka 3.
podstavka 5. ovoga Zakona te pravilima o upravljanju rizikom iz članka
230. stavka 3. podstavka 7. ovoga Zakona, kao i postupajući po sljedećim
pravilima:

-- ako postoji ikakva mogućnost sukoba interesa, organizacija za
kolektivno ostvarivanje prava dužna je osigurati da je ulaganje u
isključivom interesu nositelja prava čija prava zastupa

-- ulaganje se poduzima tako da jamči sigurnost, kvalitetu, likvidnost i
profitabilnost portfelja kao cjeline i

-- ulaganje se mora primjereno rasporediti i diverzificirati da bi se
izbjeglo prekomjerno oslanjanje na neki njegov određeni dio te gomilanje
rizika u portfelju kao cjelini.

Raspodjela prihoda od prava

Članak 243.

\(1\) Raspodjela prihoda od prava nositeljima prava obavlja se, u
pravilu, prema podacima o korištenju predmeta zaštite.

\(2\) Korisnik je dužan dostavljati organizaciji za kolektivno
ostvarivanje prava potpune podatke o mjestu i vremenu korištenja
pojedinih predmeta zaštite radi raspodjele prihoda od prava, i to u roku
određenom ugovorom o korištenju predmeta zaštite. Ako ne postoji takva
ugovorna odredba, korisnik je dužan dostaviti organizaciji za kolektivno
ostvarivanje prava podatke najkasnije u roku od 15 dana od dana
korištenja.

\(3\) Za vrste korištenja predmeta zaštite za koje nije moguće obaviti
raspodjelu na temelju podataka o korištenju, ili bi to očito bilo
neekonomično, raspodjela se može obaviti primjenom metode uzoraka koji u
najvećoj mjeri odgovaraju stvarnom korištenju predmeta zaštite.

Opća pravila o raspodjeli iznosa koji pripadaju nositeljima prava

Članak 244.

\(1\) Organizacija za kolektivno ostvarivanje prava dužna je redovito,
uredno i precizno raspodijeliti i isplatiti iznose namijenjene
nositeljima prava, u skladu s općim pravilima iz članka 230. stavka 3.
podstavka 3. ovoga Zakona.

\(2\) Opća pravila o raspodjeli iznosa koji pripadaju nositeljima prava
iz članka 230. stavka 3. podstavka 3. ovoga Zakona moraju sadržavati
sljedeće odredbe o:

-- predmetu zaštite i nositeljima prava na koje se opća pravila o
raspodjeli iznosa koji pripadaju nositeljima prava odnose

-- utvrđivanju udjela pojedinog nositelja prava u naplaćenim prihodima
od prava, pri čemu se mogu stimulirati predmeti zaštite od posebne
vrijednosti za kulturu i nacionalno stvaralaštvo

-- utvrđivanju iznosa za isplatu nakon odbitka troškova ostvarivanja
prava, izdvajanja u fondove predviđene ovim Zakonom, statutom
organizacije za kolektivno ostvarivanje prava ili međunarodnim ugovorima
o uzajamnom zastupanju organizacija za kolektivno ostvarivanje prava i

-- rokovima u kojima se obavljaju obračuni i isplate raspodijeljenih
iznosa koji pripadaju nositeljima prava.

\(3\) Ugovori o raspodjeli između nositelja prava istog djela imaju
prednost pred općim pravilima o raspodjeli iznosa koji pripadaju
nositeljima prava.

\(4\) Organizacija za kolektivno ostvarivanje prava ili njezini članovi
koji su subjekti koji zastupaju nositelje prava dužni su nositeljima
prava isplatiti pripadajuće iznose što je prije moguće, a najkasnije u
roku od devet mjeseci nakon završetka financijske godine u kojoj je
prihod od prava naplaćen, osim ako objektivni razlozi koji se odnose na
korisnička izvješća, identifikaciju prava, nositelja prava, povezivanje
podataka o djelima i predmetima srodnih prava s nositeljima prava ili
drugi objektivni razlozi onemogućuju poštovanje tog roka.

\(5\) Ako se pripadajući iznosi ne mogu raspodijeliti u roku iz stavka
4. ovoga članka zato što se ne može identificirati ili pronaći nositelja
prava, iznimka iz stavka 4. ovoga članka se u odnosu na taj rok ne
primjenjuje, a ti se iznosi čuvaju odvojeno na računu organizacije za
kolektivno ostvarivanje prava.

\(6\) Organizacija za kolektivno ostvarivanje prava dužna je poduzeti
sve potrebne mjere radi identificiranja i pronalaženja nositelja prava.
Najkasnije u roku od tri mjeseca nakon isteka roka iz stavka 4. ovoga
članka dužna je učiniti dostupnima podatke o djelima i predmetima
srodnih prava za koje nije identificiran ili pronađen jedan ili više
nositelja prava:

-- nositeljima prava koje zastupa ili subjektima koji zastupaju
nositelje prava koji su njezini članovi i

-- svim organizacijama za kolektivno ostvarivanje prava s kojima ima
sklopljene ugovore o uzajamnom zastupanju.

\(7\) Podaci iz stavka 6. ovoga članka uključuju, gdje je dostupno:

-- naslov djela ili predmeta srodnog prava

-- ime nositelja prava

-- ime relevantnog nakladnika ili producenta i

-- bilo koji drugi dostupan relevantan podatak koji bi mogao pomoći u
identifikaciji nositelja prava.

\(8\) Organizacija za kolektivno ostvarivanje prava dužna je također
provjeriti evidenciju iz članka 228. stavka 7. ovoga Zakona te druge
dostupne evidencije. Ako sve navedene mjere ne poluče rezultate, dužna
je javno objaviti da identifikacija i potraga za nositeljem prava nije
uspjela, najkasnije u roku od godinu dana od isteka tromjesečnog roka.

\(9\) Ako se iznosi koji pripadaju nositeljima prava ne mogu
raspodijeliti nakon isteka roka od tri godine od završetka financijske
godine u kojoj je naplaćen prihod od prava, te pod uvjetom da su
poduzete sve mjere za identifikaciju i pronalazak nositelja prava, ti će
se iznosi smatrati neraspodjeljivima.

\(10\) Opća skupština članova organizacije za kolektivno ostvarivanje
prava odlučuje o korištenju neraspodjeljivih iznosa u skladu s pravilima
iz članka 230. stavka 3. podstavka 4. ovoga Zakona, ne šteteći pravu
nositelja prava da u zastarnom roku od tri godine zahtijevaju isplatu
iznosa koji im pripadaju.

\(11\) Opći obračun raspodjele mora utvrditi nadležno tijelo
organizacije za kolektivno ostvarivanje prava te ispitati i ocijeniti
ovlašteni revizor.

\(12\) Organizacija za kolektivno ostvarivanje prava dužna je dostaviti
opći obračun raspodjele iz stavka 11. ovoga članka Zavodu u roku od 15
dana od dana primitka izvješća o obavljenoj reviziji.

Trošak ostvarivanja prava i druga izdvajanja te poticanje stvaralaštva i
kulture

Članak 245.

\(1\) Organizacija za kolektivno ostvarivanje prava dužna je nositelje
prava obavijestiti o trošku ostvarivanja prava i drugim izdvajanjima iz
prihoda od prava i drugih prihoda od ulaganja prihoda od prava prije
dobivanja punomoći za ostvarivanje prava.

\(2\) Trošak ostvarivanja prava ne smije biti veći od stvarnih i
opravdanih troškova upravljanja pravima. Trošak ostvarivanja mora biti
dokumentiran u skladu s najboljim računovodstvenim standardima.

\(3\) Organizacija za kolektivno ostvarivanje prava može, povrh ukupnog
troška ostvarivanja određenog u stavku 2. ovoga članka, odlučiti da se
iz ukupne mase prihoda od prava najviše 3% utroši na mjere usmjerene
protiv piratstva i krivotvorenja te druge mjere usmjerene na podizanje
razine svijesti o vrijednosti autorskog i srodnih prava.

\(4\) Organizacija za kolektivno ostvarivanje prava može u punomoćima o
zastupanju sa svojim članovima te u međunarodnim ugovorima o uzajamnom
zastupanju odrediti izdvajanja u fond za poticanje odgovarajućeg
umjetničkog i kulturnog stvaralaštva pretežno nekomercijalne naravi i
kulturne raznolikosti u odgovarajućem umjetničkom i kulturnom području.
Prihod fonda nije dopušteno koristiti u druge svrhe. Izdvajanja u
navedeni fond ne smiju prelaziti 10% ukupne mase prihoda od prava, osim
ako je riječ o prihodu od prava ostvarenog na ime prava na naknadu za
umnožavanje za privatno korištenje iz članaka 183. i 184. ovoga Zakona,
u kojem slučaju izdvajanja u navedeni fond ne smiju prelaziti 30% ukupne
mase prihoda od tog prava na naknadu.

\(5\) Sva izdvajanja od prihoda od prava u fondove propisane ovim
Zakonom ili statutom organizacije za kolektivno ostvarivanje prava
trebaju biti razumna u odnosu na usluge koje organizacija za kolektivno
ostvarivanje prava pruža nositeljima prava, uključujući i usluge iz
stavka 6. ovoga članka, te moraju biti utemeljena na objektivnim
kriterijima.

\(6\) Ako organizacija za kolektivno ostvarivanje prava pruža društvene,
kulturne ili edukativne usluge koje se financiraju iz izdvajanja od
prihoda od prava i od prihoda koji nastanu ulaganjem prihoda od prava,
takve usluge dužna je pružati na temelju poštenih kriterija, posebno u
odnosu na pristup tim uslugama i opseg tih usluga.

Raspodjela, trošak ostvarivanja prava i izdvajanja prema ugovorima o
uzajamnom zastupanju

Članak 246.

\(1\) Organizacija za kolektivno ostvarivanje prava dužna je redovito,
uredno i precizno raspodijeliti i isplatiti iznose namijenjene drugim
organizacijama za kolektivno ostvarivanje prava koje zastupa na temelju
ugovora o uzajamnom zastupanju.

\(2\) Organizacija za kolektivno ostvarivanje prava nije ovlaštena
drugoj organizaciji za kolektivno ostvarivanje prava koju zastupa na
temelju ugovora o uzajamnom zastupanju obračunavati izdvajanja iz
prihoda od prava i drugih prihoda od ulaganja prihoda od prava bez
njezine izričite suglasnosti, osim troška ostvarivanja prava.

\(3\) Organizacija za kolektivno ostvarivanje prava dužna je drugim
organizacijama za kolektivno ostvarivanje prava koje zastupa na temelju
ugovora o uzajamnom zastupanju isplatiti pripadajuće iznose što je prije
moguće, a najkasnije u roku od devet mjeseci od završetka financijske
godine u kojoj je prihod od prava naplaćen, osim ako objektivni razlozi
koji se odnose na korisnička izvješća, identifikaciju prava, nositelja
prava, povezivanje podataka o djelima i predmetima srodnih prava s
nositeljima prava ili neki drugi objektivni razlozi onemogućuju
poštovanje tog roka.

\(4\) Organizacija za kolektivno ostvarivanje prava ili njezini članovi
koji su subjekti koji zastupaju nositelje prava dužni su nositeljima
prava isplatiti pripadajuće iznose koje su primili od druge organizacije
za kolektivno ostvarivanje prava na temelju ugovora o uzajamnom
zastupanju što je prije moguće, a najkasnije u roku od šest mjeseci od
završetka financijske godine u kojoj je prihod od prava primljen, osim
ako objektivni razlozi koji se odnose na korisnička izvješća,
identifikaciju prava, nositelja prava, povezivanje podataka o djelima i
predmetima srodnih prava s nositeljima prava ili neki drugi objektivni
razlozi onemogućuju poštovanje tog roka.

#### Poglavlje 6. TRANSPARENTNOST I IZVJEŠĆIVANJE

Izvješćivanje nositelja prava o upravljanju njihovim pravima

Članak 247.

\(1\) Organizacija za kolektivno ostvarivanje prava jednom će godišnje
nositeljima prava kojima je dužna isplatiti prihod od prava ili je
izvršila plaćanje u razdoblju na koje se podaci odnose učiniti dostupnim
sljedeće podatke:

-- sve podatke koje je nositelj prava dao organizaciji za kolektivno
ostvarivanje prava da ih koristi za identifikaciju i pronalazak
nositelja prava

-- iznos koji pripada nositelju prava

-- iznose koje je organizacija za kolektivno ostvarivanje prava
isplatila nositelju prava, prema kategoriji prava i vrsti korištenja

-- razdoblje u kojem se dogodilo korištenje za koje je organizacija za
kolektivno ostvarivanje prava dužna nositelju prava isplatiti prihod od
prava, osim ako objektivni razlozi koji se odnose na izvješćivanje
korisnika sprječavaju organizaciju za kolektivno ostvarivanje prava da
to učini

-- izdvajanja na ime troška ostvarivanja prava

-- izdvajanja za bilo koju drugu svrhu različitu od troška ostvarivanja,
uključujući ona za kulturne, socijalne ili edukativne svrhe

-- sve iznose koje pripadaju nositelju prava za bilo koje razdoblje, a
nisu mu plaćeni.

\(2\) Kad organizacija za kolektivno ostvarivanje prava ima kao članove
subjekte koji su odgovorni za raspodjelu prava nositeljima prava,
organizacija za kolektivno ostvarivanje prava dužna je dati podatke iz
stavka 1. ovoga članka tim subjektima ako ih oni nemaju. U tom su
slučaju ti subjekti dužni najmanje jednom godišnje dati te podatke
nositeljima prava kojima su dužni isplatiti prihod od prava ili su
izvršili plaćanje za razdoblje na koje se ti podaci odnose.

Izvješćivanje drugih organizacija za kolektivno ostvarivanje prava o
upravljanju pravima prema ugovoru o uzajamnom zastupanju

Članak 248.

Organizacija za kolektivno ostvarivanje prava drugim će organizacijama
za kolektivno ostvarivanje prava koje zastupa na temelju ugovora o
uzajamnom zastupanju, jednom godišnje, za razdoblje na koje se odnose,
učiniti dostupnim sljedeće podatke, u elektroničkom obliku:

-- prihode od prava koji prema ugovoru o uzajamnom zastupanju pripadaju
drugoj organizaciji za kolektivno ostvarivanje prava, iznose koje joj je
platila, prema kategoriji prava i vrsti korištenja, kao i sve prihode od
prava koji joj pripadaju za bilo koje razdoblje, a nisu joj plaćeni

-- izdvajanja na ime troška ostvarivanja

-- izdvajanja za bilo koju drugu svrhu različitu od troška ostvarivanja,
uključujući ona za kulturne, socijalne ili edukativne svrhe

-- podatke o odobrenjima za korištenje koja je dodijelila ili odbila
dodijeliti za predmete zaštite na koje se odnosi ugovor o uzajamnom
zastupanju i

-- odluke koje je donijela opća skupština članova organizacije za
kolektivno ostvarivanje prava ako se odnose na upravljanje pravima u
okviru sporazuma o uzajamnom zastupanju.

Podaci koji se nositeljima prava, drugim organizacijama za kolektivno
ostvarivanje prava i korisnicima daju na zahtjev

Članak 249.

Na obrazloženi zahtjev nositelja prava, druge organizacije za kolektivno
ostvarivanje prava koju zastupa na temelju ugovora o uzajamnom
zastupanju ili korisnika, organizacija za kolektivno ostvarivanje prava
dužna je u primjerenom roku elektroničkim putem dostaviti sljedeće
podatke:

-- predmete zaštite za koje ostvaruje prava, prava koja ostvaruje
neposredno ili posredstvom ugovora o uzajamnom zastupanju te područja
koja obuhvaća ili

-- ako se zbog opsega djelovanja organizacije za kolektivno ostvarivanje
prava ne mogu odrediti predmeti zaštite za koje ostvaruje prava, treba
dostaviti vrste predmeta zaštite, prava koja ostvaruje i područja koja
obuhvaća.

Podaci koji se javno objavljuju

Članak 250.

Organizacija za kolektivno ostvarivanje prava dužna je javno na svojim
mrežnim stranicama objaviti sljedeće podatke te ih kontinuirano
ažurirati:

-- svoj statut

-- pretpostavke za članstvo i pretpostavke otkazivanja odobrenja za
upravljanje pravima ako nisu uključeni u statut

-- obrasce ugovora o davanju dopuštenja za korištenje

-- cjenike koje primjenjuje, uključujući popuste

-- popis osoba iz članka 232. ovoga Zakona

-- opća pravila o raspodjeli iznosa koji pripadaju nositeljima prava

-- opća pravila o troškovima ostvarivanja prava

-- opća pravila o odbicima od prihoda od prava i od prihoda koji
proizlaze iz ulaganja prihoda od prava, različitih od troška
ostvarivanja prava, uključujući odbitke za socijalne, kulturne i
obrazovne svrhe

-- popis ugovora o uzajamnom zastupanju koje je potpisala i imena
organizacija za kolektivno ostvarivanje prava koje su stranke tih
ugovora

-- opća pravila o korištenju neraspodjeljivih iznosa

-- postupcima po žalbama i rješavanju sporova koji su dostupni u skladu
s člancima od 262. do 264. ovoga Zakona.

Godišnje izvješće o transparentnosti

Članak 251.

\(1\) U roku od osam mjeseci nakon završetka financijske godine
organizacija za kolektivno ostvarivanje prava dužna je sastaviti i
objaviti na svojim mrežnim stranicama godišnje izvješće o
transparentnosti koje uključuje posebno izvješće iz stavka 4. ovoga
članka. Objavljeno izvješće na mrežnim stranicama mora ostati dostupno
javnosti pet godina.

\(2\) Godišnje izvješće o transparentnosti sadrži sljedeće podatke:

-- financijsko izvješće koje sadrži bilancu ili izvješće o imovini i
obvezama, račun prihoda i rashoda za financijsku godinu te izvješće o
novčanom tijeku

-- izvješće o aktivnostima u financijskoj godini

-- podatke o odbijanju izdavanja odobrenja u skladu s člankom 233.
stavkom 2. ovoga Zakona

-- opis pravne i upravljačke strukture organizacije za kolektivno
ostvarivanje prava

-- podatke o svim subjektima koji su izravno ili neizravno, u cijelosti
ili djelomično u vlasništvu ili pod kontrolom organizacije za kolektivno
ostvarivanje prava

-- podatke o ukupnom iznosu naknada plaćenih u godini za koju se
financijsko izvješće podnosi osobama iz članka 231. stavka 3. te članka
232. ovoga Zakona, kao i opis drugih koristi koje su im dodijeljene

-- financijske podatke iz stavka 3. ovoga članka i

-- posebno izvješće o korištenju iznosa izdvojenih za socijalne,
kulturne i obrazovne usluge iz stavka 4. ovoga članka.

\(3\) U godišnjem izvješću o transparentnosti navode se sljedeći
financijski podaci:

1\. financijski podaci o prihodima od prava, po kategoriji prava i vrsti
korištenja, kao što su emitiranje, internet, javna izvedba, uključujući
podatke o prihodu od ulaganja prihoda od prava te korištenju tih
prihoda; jesu li raspodijeljeni nositeljima prava ili drugim
organizacijama za kolektivno ostvarivanje prava ili su korišteni na
drugi način

2\. financijski podaci o troškovima ostvarivanja prava i drugih usluga
koje organizacija za kolektivno ostvarivanje prava daje nositeljima
prava, s detaljnim opisom sljedećih stavki:

a\) svi operativni i financijski troškovi s raspodjelom po kategoriji
prava i, tamo gdje su troškovi neizravni i ne mogu se pripisati jednoj
ili više kategorija prava, s obrazloženjem metode kojom se koristilo za
dodjeljivanje takvih neizravnih troškova

b\) operativni i financijski troškovi, s raspodjelom po kategoriji prava
i, tamo gdje su troškovi neizravni i ne mogu se pripisati jednoj ili
više kategorija prava, s obrazloženjem metode kojom se koristilo za
dodjeljivanje takvih neizravnih troškova, i to samo u odnosu na
upravljanje pravima, uključujući naknade za upravljanje koje su odbijene
od prihoda od prava ili prihoda koji proizlaze iz ulaganja prihoda od
prava u skladu s člankom 242. stavkom 3. i člankom 245. stavcima 1., 2.
i 5. ovoga Zakona ili se s njima prebijaju

c\) operativni i financijski troškovi u odnosu na usluge, isključujući
usluge upravljanja pravima, ali uključujući socijalne, kulturne i
obrazovne usluge

d\) sredstva za pokrivanje troškova ostvarivanja prava

e\) izdvajanja od prihoda od prava, s raspodjelom po kategoriji prava i
po vrsti korištenja te svrhu izdvajanja kao što su troškovi ostvarivanja
prava ili troškovi obavljanja socijalnih, kulturnih ili obrazovnih
usluga i

f\) trošak ostvarivanja i obavljanja drugih usluga koje organizacija za
kolektivno ostvarivanje prava pruža nositeljima prava izražen u postotku
u odnosu prema prihodu od prava u financijskoj godini, po kategoriji
prava i, tamo gdje su troškovi neizravni i ne mogu se pripisati jednoj
ili više kategorija prava, s obrazloženjem metode kojom se koristilo za
dodjeljivanje takvih neizravnih troškova

3\. financijski podaci o iznosima koji pripadaju nositeljima prava, s
detaljnim opisom sljedećih stavki:

a\) ukupan iznos dodijeljen nositeljima prava, po kategoriji prava i
vrsti korištenja

b\) ukupan iznos isplaćen nositeljima prava, po kategoriji prava i vrsti
korištenja

c\) učestalost isplata, po kategoriji prava i vrsti korištenja

d\) ukupan iznos prikupljen, ali koji još nije dodijeljen nositeljima
prava, po kategoriji prava i vrsti korištenja te s naznakom financijske
godine u kojoj je prikupljen

e\) ukupan iznos dodijeljen, ali koji još nije isplaćen nositeljima
prava, po kategoriji prava i vrsti korištenja te s naznakom financijske
godine u kojoj je prikupljen

f\) razlozi kašnjenja ako organizacija za kolektivno ostvarivanje prava
nije u rokovima propisanim u članku 244. stavku 4. ovoga Zakona izvršila
raspodjelu i isplatu i

g\) ukupni neraspodjeljivi iznosi, s obrazloženjem u što su utrošeni

4\. financijski podaci o odnosima s drugim organizacijama za kolektivno
ostvarivanje prava, s opisom sljedećih stavki:

a\) iznosi primljeni od drugih organizacija za kolektivno ostvarivanje
prava i isplaćeni drugim organizacijama za kolektivno ostvarivanje
prava, po kategoriji prava i vrsti korištenja te po organizaciji za
kolektivno ostvarivanje prava

b\) troškovi ostvarivanja prava i druga izdvajanja od prihoda od prava
koji pripadaju drugim organizacijama za kolektivno ostvarivanje prava,
po kategoriji prava i vrsti korištenja te po organizaciji za kolektivno
ostvarivanje prava

c\) troškovi ostvarivanja prava i druga izdvajanja koja su druge
organizacije za kolektivno ostvarivanje prava platile, po kategoriji
prava i vrsti korištenja te po organizaciji za kolektivno ostvarivanje
prava i

d\) iznosi isplaćeni neposredno nositeljima prava koji su članovi drugih
organizacija za kolektivno ostvarivanje prava, po kategoriji prava i po
organizaciji za kolektivno ostvarivanje prava.

\(4\) U posebnom izvješću organizacija za kolektivno ostvarivanje prava
objavljuje sljedeće podatke o korištenju iznosa izdvojenih za socijalne,
kulturne i obrazovne usluge:

-- iznosi izdvojeni za socijalne, kulturne i obrazovne usluge u
financijskoj godini, po vrsti i svrsi i, za svaku od njih, po kategoriji
prava i vrsti korištenja

-- obrazloženje o korištenju tih iznosa po vrsti svrhe, uključujući
troškove upravljanja iznosima izdvojenim za socijalne, kulturne i
obrazovne usluge, kao i zasebnih iznosa korištenih za socijalne,
kulturne i obrazovne svrhe i

-- iznosi iz članka 245. stavka 3. ovoga Zakona.

\(5\) Računovodstvene podatke uključene u godišnje izvješće o
transparentnosti mora revidirati jedan ili više revizora ovlaštenih u
skladu sa zakonom kojim se uređuje područje revizije. Revizorsko
izvješće sa svim eventualnim primjedbama objavljuje se u cijelosti u
godišnjem izvješću o transparentnosti. Računovodstveni podaci koji
moraju biti revidirani uključuju financijsko izvješće iz stavka 2.
podstavka 1. ovoga članka te sve financijske podatke iz stavaka 3. i 4.
ovoga članka.

#### Poglavlje 7. IZDAVANJE ODOBRENJA ZA KORIŠTENJE INTERNETSKIH PRAVA NA AUTORSKIM GLAZBENIM DJELIMA ZA VIŠE DRŽAVNIH PODRUČJA

Izdavanje odobrenja na unutarnjem tržištu Europske unije

Članak 252.

\(1\) Organizacija za kolektivno ostvarivanje prava koja ima sjedište
ili poslovni nastan u Republici Hrvatskoj dužna je u izdavanju odobrenja
za korištenje internetskih prava na autorskim glazbenim djelima za više
državnih područja unutar Europske unije (u daljnjem tekstu:
multiteritorijalna odobrenja) poštovati odredbe ovoga poglavlja ovoga
Zakona.

\(2\) Internetska prava na autorskim glazbenim djelima su autorska prava
na glazbenim djelima iz članaka 33. i 36. ovoga Zakona, uključujući
pravo iz članka 46. ovoga Zakona, a koja je potrebno urediti pri
pružanju usluga na internetu.

Kapacitet obrade multiteritorijalnih odobrenja

Članak 253.

\(1\) Organizacija za kolektivno ostvarivanje prava koja izdaje
multiteritorijalna odobrenja za korištenje internetskih prava na
autorskim glazbenim djelima dužna je imati dostatan kapacitet za
elektroničku obradu, na učinkovit i transparentan način, podataka koji
su potrebni za izdavanje takvih odobrenja, uključujući i za utvrđivanje
repertoara i praćenje njegova korištenja, izdavanje računa korisnicima,
prikupljanje prihoda od prava te raspodjelu iznosa nositeljima prava.

\(2\) Za ostvarenje svrhe iz stavka 1. ovoga članka organizacija za
kolektivno ostvarivanje prava dužna je ispunjavati sljedeće
pretpostavke:

-- sposobnost točnog utvrđivanja, u cijelosti ili u dijelu, autorskih
glazbenih djela koja je ovlaštena zastupati

-- sposobnost točnog utvrđivanja, u cijelosti ili u dijelu, za svako
relevantno državno područje, prava i odgovarajućih nositelja prava

-- korištenje jedinstvenih identifikatora za utvrđivanje nositelja prava
i autorskih glazbenih djela, uzimajući u obzir, koliko je to moguće,
standarde koji se dobrovoljno koriste u industriji i praksu razvijenu na
međunarodnoj razini ili na razini Europske unije

-- korištenje odgovarajućih načina za identificiranje te pravodobno i
učinkovito rješavanje nedosljednosti u podacima koje imaju druge
organizacije za kolektivno ostvarivanje prava koje izdaju
multiteritorijalna odobrenja za korištenje internetskih prava na
autorskim glazbenim djelima.

Transparentnost podataka o multiteritorijalnom repertoaru

Članak 254.

\(1\) Organizacija za kolektivno ostvarivanje prava koja izdaje
multiteritorijalna odobrenja za korištenje internetskih prava na
autorskim glazbenim djelima dužna je pružateljima internetskih usluga,
nositeljima prava čija prava zastupa i drugim organizacijama za
kolektivno ostvarivanje prava, na njihov obrazloženi zahtjev,
elektroničkim putem davati ažurne podatke koji omogućuju utvrđivanje
repertoara koji zastupa na internetu. To uključuje:

-- autorska glazbena djela koja zastupa

-- prava koja zastupa u cijelosti ili u dijelu

-- državna područja koja obuhvaća.

\(2\) Kad je to nužno, organizacija za kolektivno ostvarivanje prava
može poduzeti razumne mjere za zaštitu točnosti i cjelovitosti podataka,
kontrolu njihove ponovne uporabe te za zaštitu podataka s tržišnom
vrijednosti.

Točnost podataka o multiteritorijalnom repertoaru

Članak 255.

\(1\) Organizacija za kolektivno ostvarivanje prava koja izdaje
multiteritorijalna odobrenja za internetska prava na autorskim glazbenim
djelima dužna je propisati postupke kroz koje će omogućiti nositeljima
prava, drugim organizacijama za kolektivno ostvarivanje prava i
pružateljima internetskih usluga da zahtijevaju ispravak podataka iz
članka 253. stavka 2. i članka 254. ovoga Zakona ako iz razumnih dokaza
koje su podnijeli uz svoj zahtjev proizlazi da su ti podaci netočni. Ako
to podneseni dokazi opravdavaju, organizacija za kolektivno ostvarivanje
prava dužna je u primjerenom roku ispraviti takve podatke.

\(2\) Organizacija za kolektivno ostvarivanje prava dužna je nositeljima
prava na glazbenim autorskim djelima koje zastupa u svom vlastitom
repertoaru, kao i nositeljima prava koji su joj povjerili zastupanje u
skladu s člankom 260. ovoga Zakona učiniti dostupnim odgovarajuća
sredstva pomoću kojih će oni biti u mogućnosti u elektroničkom obliku
dostavljati organizaciji za kolektivno ostvarivanje prava podatke o
svojim autorskim glazbenim djelima, o udjelu svojih prava na tim djelima
te o državama za koje ovlašćuju tu organizaciju za kolektivno
ostvarivanje prava. Tom prigodom organizacija za kolektivno ostvarivanje
prava i nositelji prava uzet će u obzir, koliko je to moguće,
dobrovoljne industrijske standarde ili prakse koji se odnose na razmjenu
podataka, a razvijeni su na međunarodnoj ili unijskoj razini,
dopuštajući nositeljima prava da odrede glazbeno djelo, u cijelosti ili
u dijelu, internetska prava, u cijelosti ili u dijelu, i države za koje
ovlašćuju neku organizaciju za kolektivno ostvarivanje prava.

\(3\) Ako organizacija za kolektivno ostvarivanje prava ovlasti drugu
takvu organizaciju za kolektivno ostvarivanje prava za izdavanje
odobrenja za korištenje internetskih prava na autorskim glazbenim
djelima sukladno člancima 258. i 259. ovoga Zakona, ovlaštena
organizacija za kolektivno ostvarivanje prava dužna je primijeniti
odredbe stavka 2. ovoga članka i na nositelje prava na glazbenim
autorskim djelima koja su uključena u repertoar organizacije za
kolektivno ostvarivanje prava koja daje ovlast, osim ako je drukčije
ugovoreno.

Točno i pravodobno izvješćivanje i izdavanje računa

Članak 256.

\(1\) Organizacija za kolektivno ostvarivanje prava koja izdaje
multiteritorijalna odobrenja za internetska prava na autorskim glazbenim
djelima dužna je nadzirati korištenje internetskih prava na glazbenim
djelima koja zastupa u cijelosti ili djelomično kod onih pružatelja
internetskih usluga koje je ovlastila na takvo korištenje.

\(2\) Organizacija za kolektivno ostvarivanje prava dužna je ponuditi
pružateljima internetskih usluga mogućnost dostavljanja u elektroničkom
obliku izvještaja o stvarnom korištenju internetskih prava na autorskim
glazbenim djelima, a pružatelji internetskih usluga dužni su je o tome
točno izvješćivati. Organizacija za kolektivno ostvarivanje prava dužna
je ponuditi uporabu barem jedne metode izvješćivanja koja uzima u obzir
dobrovoljne industrijske standarde ili prakse razvijene na međunarodnoj
ili unijskoj razini za elektroničku razmjenu takvih podataka.
Organizacija za kolektivno ostvarivanje prava može odbiti izvješće
pružatelja internetskih usluga dostavljeno u njihovu vlastitom formatu
ako ujedno omogućuje da se za izvješćivanje upotrebljava industrijski
standard za elektroničku razmjenu podataka.

\(3\) Organizacija za kolektivno ostvarivanje prava elektronički izdaje
račun pružateljima internetskih usluga. Dužna je ponuditi uporabu barem
jedne metode izvješćivanja koja uzima u obzir dobrovoljne industrijske
standarde ili prakse razvijene na međunarodnoj ili unijskoj razini za
elektroničku razmjenu takvih podataka. Na računu je dužna specificirati
autorska djela i prava za koja je odobrenje izdano, u cijelosti ili u
dijelu, na temelju podataka navedenih u popisu pretpostavki iz članka
253. stavka 2. ovoga Zakona i odgovarajućeg stvarnog korištenja, u mjeri
u kojoj je to moguće učiniti na temelju podataka dobivenih od pružatelja
internetskih usluga i formata koji je korišten za davanje tih podataka.
Pružatelj internetskih usluga ne može odbiti račun zbog njegova formata
ako organizacija za kolektivno ostvarivanje prava upotrebljava
industrijski standard.

\(4\) Organizacija za kolektivno ostvarivanje prava dužna je izdati
račun pružatelju internetskih usluga točno i u primjerenom roku nakon
što je pružatelj prijavio stvarno korištenje internetskih prava na
autorskom glazbenom djelu, osim kad to nije moguće zbog razloga koje je
skrivio pružatelj internetskih usluga.

\(5\) Organizacija za kolektivno ostvarivanje prava dužna je omogućiti
pružateljima internetskih usluga podnošenje prigovora protiv računa,
uključujući slučajeve kad pružatelj internetskih usluga primi račun od
jedne ili više organizacija za kolektivno ostvarivanje prava za isto
internetsko pravo na istom glazbenom djelu.

Točna i pravodobna isplata nositeljima prava

Članak 257.

\(1\) Organizacija za kolektivno ostvarivanje prava koja izdaje
multiteritorijalna odobrenja za internetska prava na autorskim glazbenim
djelima dužna je isplatiti iznose koje duguje nositeljima prava iz
takvih odobrenja točno i u primjerenom roku, nakon primitka izvješća o
stvarnom korištenju, osim ako to nije moguće zbog razloga koji su na
strani pružatelja internetskih usluga.

\(2\) Zajedno sa svakom isplatom iz stavka 1. ovoga članka organizacija
za kolektivno ostvarivanje prava dužna je nositelju prava dati sljedeće
podatke:

-- razdoblje korištenja na koje se odnosi isplata i državna područja na
koja se odnosi isplata

-- naplaćeni prihod od prava, odbitke i iznose koji su isplaćeni za
svako internetsko pravo za svako glazbeno djelo za koje je nositelj
prava ovlastio tu organizaciju za kolektivno ostvarivanje prava da ga
zastupa, u cijelosti ili u dijelu

-- prihod od prava naplaćen za tog nositelja prava, odbitke i iznose
koji su isplaćeni za svakog pružatelja internetskih usluga.

\(3\) Kad organizacija za kolektivno ostvarivanje prava ovlasti drugu
takvu organizaciju za kolektivno ostvarivanje prava da u njezino ime i
za njezin račun izdaje multiteritorijalna odobrenja za internetska prava
na autorskim glazbenim djelima sukladno člancima 258. i 259. ovoga
Zakona, ovlaštena organizacija za kolektivno ostvarivanje prava dužna je
isplatiti iznose iz stavka 1. ovoga članka točno i u roku od osam dana
te dati podatke iz stavka 2. ovoga članka organizaciji za kolektivno
ostvarivanje prava koja ju je ovlastila. U tom je slučaju ta
organizacija za kolektivno ostvarivanje prava odgovorna za daljnju
isplatu tih iznosa i prosljeđivanje podataka nositeljima prava, osim kad
su organizacije za kolektivno ostvarivanje prava ugovorile drukčije.

Ugovori između organizacija za kolektivno ostvarivanje prava za
multiteritorijalna odobrenja

Članak 258.

\(1\) Ugovori između organizacija za kolektivno ostvarivanje prava
kojima jedna organizacija ovlašćuje drugu da za njezin račun izdaje
multiteritorijalna odobrenja za internetska prava na autorskim glazbenim
djelima za njezin repertoar ne mogu biti isključive naravi. Ovlaštena
organizacija za kolektivno ostvarivanje prava dužna je ostvarivati
povjerena internetska prava bez diskriminacije.

\(2\) Organizacija za kolektivno ostvarivanje prava koja je drugoj
takvoj organizaciji dala ovlast iz stavka 1. ovoga članka dužna je svoje
članove obavijestiti o glavnim uvjetima ugovora kojim je tu ovlast dala,
uključujući njegovo trajanje i trošak usluge koju ovlaštena organizacija
za kolektivno ostvarivanje prava pruža.

\(3\) Ovlaštena organizacija za kolektivno ostvarivanje prava iz
stavka 1. ovoga članka dužna je organizaciju za kolektivno ostvarivanje
prava koja ju je ovlastila obavijestiti o glavnim uvjetima pod kojima
izdaje odobrenja za korištenje internetskih prava na autorskim glazbenim
djelima iz njezina repertoara, uključujući narav korištenja, sve odredbe
koje se odnose ili utječu na iznos cijene za izdavanje odobrenja,
trajanje odobrenja, obračunska razdoblja te obuhvaćena državna područja.

Obveza zastupanja druge organizacije za kolektivno ostvarivanje prava

Članak 259.

\(1\) Ako organizacija za kolektivno ostvarivanje prava koja ne izdaje
niti nudi izdavanje multiteritorijalnih odobrenja za internetska prava
na autorskim glazbenim djelima iz svojeg repertoara zatraži od druge
organizacije za kolektivno ostvarivanje prava da s njom sklopi ugovor
kojim bi je ovlastila na zastupanje svojeg repertoara, organizacija za
kolektivno ostvarivanje prava od koje je zatraženo sklapanje ugovora ne
može odbiti takav zahtjev ako već izdaje ili nudi izdavanje
multiteritorijalnih odobrenja za istu kategoriju internetskih prava na
autorskim glazbenim djelima za repertoar jedne ili više drugih
organizacija za kolektivno ostvarivanje prava.

\(2\) Organizacija za kolektivno ostvarivanje prava kojoj je upućen
zahtjev iz stavka 1. ovoga članka dužna je na njega pisano odgovoriti u
primjerenom roku.

\(3\) Organizacija za kolektivno ostvarivanje prava kojoj je upućen
zahtjev iz stavka 1. ovoga članka dužna je zastupati povjereni repertoar
pod istim uvjetima koje primjenjuje na svoj repertoar te uključiti
povjereni repertoar u sve ponude koje upućuje pružateljima internetskih
usluga.

\(4\) Trošak ostvarivanja koji organizacija za kolektivno ostvarivanje
prava kojoj je upućen zahtjev iz stavka 1. ovoga članka naplati za
zastupanje povjerenog repertoara ne smije premašiti iznos opravdanih
troškova koji joj nastanu u obavljanju te usluge.

\(5\) Organizacija za kolektivno ostvarivanje prava koja upućuje zahtjev
iz stavka 1. ovoga članka dužna je organizaciji za kolektivno
ostvarivanje prava kojoj upućuje taj zahtjev učiniti dostupnim sve
podatke o vlastitom repertoaru koji su potrebni za izdavanje
multiteritorijalnih odobrenja za internetska prava na autorskim
glazbenim djelima. Ako su ti podaci nedostatni ili pruženi u obliku koji
nije prikladan za ispunjavanje pretpostavki za izdavanje
multiteritorijalnih odobrenja za internetska prava na autorskim
glazbenim djelima iz ovoga poglavlja ovoga Zakona, organizacija za
kolektivno ostvarivanje prava kojoj je upućen zahtjev iz stavka 1. ovoga
članka ima pravo naplatiti razumne troškove nastale prilikom
ispunjavanja tih pretpostavki ili isključiti djela za koja su podaci
nedostatni ili se ne mogu koristiti.

Pristup multiteritorijalnim odobrenjima

Članak 260.

Ako organizacija za kolektivno ostvarivanje prava ne izdaje niti nudi
izdavanje multiteritorijalnih odobrenja za internetska prava na
autorskim glazbenim djelima te ako nije ovlastila drugu organizaciju za
kolektivno ostvarivanje prava na zastupanje njezina repertoara u tu
svrhu do 31. prosinca 2017., nositelji prava koji su ovlastili tu
organizaciju za kolektivno ostvarivanje prava da ostvaruje njihova
internetska prava na autorskim glazbenim djelima mogu povući to
ovlaštenje u odnosu na izdavanje multiteritorijalnih odobrenja za
korištenje internetskih prava i ostaviti joj ovlast za ostvarivanje tih
prava na području Republike Hrvatske (u daljnjem tekstu:
jednoteritorijalno odobrenje) te izdavanje multiteritorijalnih odobrenja
za internetska prava obavljati individualno, putem specijalizirane
pravne osobe ili osobno, ili kolektivno, putem neke druge organizacije
za kolektivno ostvarivanje prava.

Iznimke za internetska prava na autorskim glazbenim djelima u odnosu na
radijske i televizijske programe

Članak 261.

Ovo poglavlje ovoga Zakona ne primjenjuje se na organizacije za
kolektivno ostvarivanje prava koje izdaju, na temelju dobrovoljnog
objedinjavanja potrebnih prava te u skladu s odredbama o zaštiti
tržišnog natjecanja iz članaka 101. i 102. Ugovora o funkcioniranju
Europske unije, multiteritorijalna odobrenja za internetska prava na
autorskim glazbenim djelima organizacijama za emitiranje u slučaju kad
one priopćavaju ili čine dostupnim javnosti svoje radijske ili
televizijske programe istodobno sa svojim primarnim emitiranjima ili
nakon njega, kao i bilo koji drugi internetski materijal koji su
proizvele ili je proizveden za njih, uključujući najave, a dodatan je u
odnosu na primarno emitiranje njihova radijskog ili televizijskog
programa.

#### Poglavlje 8. PROVEDBENE MJERE

Prigovori

Članak 262.

\(1\) Organizacija za kolektivno ostvarivanje prava dužna je utvrditi
učinkovite i pravodobne postupke u kojima će rješavati prigovore svojih
članova i drugih organizacija za kolektivno ostvarivanje prava u čije
ime ostvaruje prava u skladu s ugovorima o uzajamnom zastupanju, osobito
u odnosu na punomoći za zastupanje i prestanak ili povlačenje prava,
uvjete članstva, prikupljanje iznosa koji pripadaju nositeljima prava,
izdvajanja te raspodjele.

\(2\) Organizacija za kolektivno ostvarivanje prava dužna je pisano
odgovarati na prigovore iz stavka 1. ovoga članka te u slučaju odbijanja
prigovora obrazložiti razloge odbijanja.

Rješavanje sporova između organizacije za kolektivno ostvarivanje prava
i korisnika

Članak 263.

Organizacija za kolektivno ostvarivanje prava, kao i korisnik, koji su u
sporu o njihovu međusobnom odnosu, a posebno o uvjetima davanja
odobrenja za korištenje ili povredu ugovora, mogu svoj spor izložiti
pred arbitražnim sudom stručnim u području intelektualnog vlasništva u
skladu sa zakonom kojim se uređuje arbitraža ili pred nadležnim sudom u
skladu sa zakonom kojim se uređuje parnični postupak.

Posebno o alternativnom rješavanju sporova u vezi s multiteritorijalnim
odobrenjima za internetska prava na autorskim glazbenim djelima

Članak 264.

\(1\) U svrhu provedbe odredaba poglavlja 7. ovoga dijela Zakona,
sljedeće sporove povezane s organizacijom za kolektivno ostvarivanje
prava koja izdaje multiteritorijalna odobrenja za internetska prava na
autorskim glazbenim djelima, sa sjedištem ili poslovnim nastanom u
Republici Hrvatskoj, strane u sporu mogu iznositi pred arbitražni sud u
skladu sa zakonom kojim se uređuje arbitraža:

-- sporove s postojećim ili potencijalnim pružateljem internetskih
usluga u vezi s primjenom članaka 233., 254., 255. i 256. ovoga Zakona

-- sporove s jednim ili više nositelja prava u vezi s primjenom članaka
od 254. do 260. ovoga Zakona

-- sporove s drugim organizacijama za kolektivno ostvarivanje prava u
vezi s primjenom članaka od 254. do 259. ovoga Zakona.

\(2\) Stranke u sporovima iz stavka 1. ovoga članka mogu od Vijeća
stručnjaka zatražiti da donese mišljenje o predmetu njihova spora. Na
postupak davanja mišljenja na odgovarajući se način primjenjuju odredbe
članka 235. stavka 6. ovoga Zakona.

Zaštita osobnih podataka

Članak 265.

Obrada osobnih podataka koja se provodi u skladu s ovim dijelom ovoga
Zakona podliježe primjeni zakona kojim se propisuje zaštita osobnih
podataka.

#### Poglavlje 9. NADZOR NAD KOLEKTIVNIM OSTVARIVANJEM PRAVA

Nadležnosti Zavoda u pogledu kolektivnog ostvarivanja prava

Članak 266.

\(1\) Zavod izdaje odobrenje iz članka 224. stavka 1. ovoga Zakona
organizacijama za kolektivno ostvarivanje prava i odobrenje iz članka
225. stavka 2. ovoga Zakona neovisnim upravljačkim subjektima.

\(2\) Zavod vodi evidenciju organizacija za kolektivno ostvarivanje
prava i neovisnih upravljačkih subjekata koji obavljaju djelatnost
kolektivnog ostvarivanja prava na području Republike Hrvatske.

\(3\) Zavod obavlja inspekcijski nadzor nad radom organizacija za
kolektivno ostvarivanje prava i neovisnih upravljačkih subjekata, u
smislu obavljanja djelatnosti kolektivnog ostvarivanja prava na području
Republike Hrvatske, u skladu s ovim Zakonom.

\(4\) Ako Zavod zaprimi obrazloženi zahtjev bilo koje osobe koja ima
pravni interes ili po službenoj dužnosti stekne spoznaju da organizacija
za kolektivno ostvarivanje prava ili neovisni upravljački subjekt sa
sjedištem ili poslovnim nastanom u Republici Hrvatskoj kolektivno
ostvaruje prava na području Republike Hrvatske bez odobrenja iz članka
224. stavka 1. odnosno članka 225. stavka 2. ovoga Zakona, zatražit će
od organizacije za kolektivno ostvarivanje prava odnosno od neovisnog
upravljačkog subjekta podatke i dokumentaciju radi utvrđivanja navedenih
činjenica.

\(5\) Ako na temelju provedenih radnji iz stavka 4. ovoga članka Zavod
utvrdi da organizacija za kolektivno ostvarivanje prava ili neovisni
upravljački subjekt obavlja na području Republike Hrvatske djelatnost
kolektivnog ostvarivanja prava bez odobrenja iz članka 224. stavka 1.
odnosno članka 225. stavka 2. ovoga Zakona, rješenjem će zabraniti rad
te organizacije za kolektivno ostvarivanje prava odnosno tog neovisnog
upravljačkog subjekta na području Republike Hrvatske te će pokrenuti
prekršajni postupak zbog počinjenja prekršaja iz članka 299. stavka 1.
točke 1. ovoga Zakona.

\(6\) Ako Zavod zaprimi obrazloženi zahtjev bilo koje osobe koja ima
pravni interes ili po službenoj dužnosti stekne spoznaju da neovisni
upravljački subjekt sa sjedištem ili poslovnim nastanom u drugoj državi
članici Europske unije kolektivno ostvaruje prava na području Republike
Hrvatske bez ispunjavanja pretpostavki iz članka 225. stavka 3. ovoga
Zakona, zatražit će od neovisnog upravljačkog subjekta podatke i
dokumentaciju radi utvrđivanja tih pretpostavki i obaviti ostale
potrebne radnje, uključujući mogućnost da dostavi sve relevantne podatke
nadležnom tijelu te države članice i priloži zahtjev za poduzimanje
odgovarajućih postupanja i mjera.

\(7\) Ako na temelju provedenih radnji iz stavka 6. ovoga članka Zavod
utvrdi da neovisni upravljački subjekt sa sjedištem ili poslovnim
nastanom u drugoj državi članici Europske unije kolektivno ostvaruje
prava na području Republike Hrvatske bez ispunjavanja pretpostavki iz
članka 225. stavka 3. ovoga Zakona, rješenjem će zabraniti rad tog
neovisnog upravljačkog subjekta na području Republike Hrvatske i o tome
obavijestiti nadležno tijelo u državi članici Europske unije u kojoj taj
neovisni upravljački subjekt ima sjedište ili poslovni nastan i tog
neovisnog upravljačkog subjekta te će pokrenuti prekršajni postupak zbog
počinjenja prekršaja iz članka 299. stavka 1. točke 3. ili točke 4.
ovoga Zakona.

\(8\) Protiv rješenja iz stavaka 5. i 7. ovoga članka nije dopuštena
žalba, ali se može pokrenuti upravni spor.

\(9\) Za upravne sporove iz ovoga Zakona isključivo je nadležan Upravni
sud u Zagrebu.

\(10\) Službeno dopisivanje između Zavoda i organizacija za kolektivno
ostvarivanje prava odnosno neovisnih upravljačkih subjekata koji na
području Republike Hrvatske kolektivno ostvaruju ili namjeravaju
kolektivno ostvarivati prava vodi se na hrvatskom jeziku i latiničnom
pismu.

\(11\) Rješenja iz članka 224. stavka 1., članka 225. stavka 2. ovoga
Zakona te iz stavaka 5. i 7. ovoga članka objavljuju se u službenom
glasilu Zavoda i na mrežnim stranicama Zavoda.

Inspekcijska ovlaštenja

Članak 267.

\(1\) U obavljanju inspekcijskog nadzora iz članka 266. stavka 3. ovoga
Zakona državni službenik Zavoda zadužen za provedbu inspekcijskog
nadzora (u daljnjem tekstu: inspektor) ovlašten je od organizacije za
kolektivno ostvarivanje prava odnosno od neovisnog upravljačkog subjekta
zahtijevati uvid u isprave i poslovnu dokumentaciju koja se odnosi na
obavljanje djelatnosti kolektivnog ostvarivanja prava. Zavod može
potrebnu dokumentaciju i očitovanja zatražiti i pisanim putem.

\(2\) Inspekcijski nadzor nad radom organizacija za kolektivno
ostvarivanje prava i neovisnih upravljačkih subjekata koji obavljaju
djelatnost kolektivnog ostvarivanja prava na području Republike Hrvatske
po odobrenju iz članka 224. stavka 1. odnosno članka 225. stavka 2.
ovoga Zakona može biti:

1\. redoviti inspekcijski nadzor, koji se provodi periodično, u pravilu
jednom godišnje

2\. izvanredni inspekcijski nadzor, koji se provodi ako Zavod na temelju
predstavki ili obavijesti ili na bilo koji drugi način stekne spoznaju o
mogućoj nepravilnosti u radu organizacije za kolektivno ostvarivanje
prava ili neovisnog upravljačkog subjekta.

\(3\) Ako inspektor u provođenju nadzora utvrdi da organizacija za
kolektivno ostvarivanje prava odnosno neovisni upravljački subjekt sa
sjedištem ili poslovnim nastanom u Republici Hrvatskoj djelatnost
kolektivnog ostvarivanja prava obavlja protivno izdanom rješenju iz
članka 224. stavka 1. odnosno članka 225. stavka 2. ovoga Zakona ili
protivno odredbama ovoga Zakona, rješenjem će narediti uklanjanje
utvrđenih nedostataka i nepravilnosti u određenom roku.

\(4\) Ako u određenom roku iz stavka 3. ovoga članka nedostaci i
nepravilnosti ne budu uklonjeni i ako organizacija za kolektivno
ostvarivanje prava odnosno neovisni upravljački subjekt sa sjedištem ili
poslovnim nastanom u Republici Hrvatskoj i dalje ne udovoljava
propisanim uvjetima za obavljanje djelatnosti kolektivnog ostvarivanja
prava ili ako teže i ponovljeno krši odredbe ovoga Zakona, inspektor
donosi rješenje kojim se ukida odobrenje iz članka 224. stavka 1.
odnosno članka 225. stavka 2. ovoga Zakona. U takvom slučaju Zavod će
pokrenuti prekršajni postupak zbog počinjenja prekršaja iz članka 299.
stavka 1. točke 2. ovoga Zakona.

\(5\) Zavod je ovlašten provoditi izvanredni inspekcijski nadzor iz
stavka 2. točke 2. ovoga članka nad neovisnim upravljačkim subjektom
koji ima sjedište ili poslovni nastan u nekoj drugoj državi članici
Europske unije i koji je, u skladu s člankom 225. stavkom 3. ovoga
Zakona, obavijestio Zavod o svojoj namjeri kolektivnog ostvarivanja
prava na području Republike Hrvatske. Ako inspektor u provođenju takvog
izvanrednog nadzora utvrdi da taj neovisni upravljački subjekt obavlja
poslove kolektivnog ostvarivanja prava protivno odredbama ovoga Zakona,
rješenjem će narediti uklanjanje utvrđenih nedostataka i nepravilnosti u
određenom roku i dostaviti to rješenje tom neovisnom upravljačkom
subjektu putem nadležnog tijela u državi članici Europske unije u kojoj
taj neovisni upravljački subjekt ima sjedište ili poslovni nastan.

\(6\) Ako u određenom roku iz stavka 5. ovoga članka nedostaci i
nepravilnosti ne budu uklonjeni, inspektor donosi rješenje kojim se
zabranjuje rad neovisnom upravljačkom subjektu na području Republike
Hrvatske i dostavlja to rješenje tom neovisnom upravljačkom subjektu
putem nadležnog tijela u državi članici Europske unije u kojoj taj
neovisni upravljački subjekt ima sjedište ili poslovni nastan. U takvom
slučaju Zavod će pokrenuti prekršajni postupak zbog počinjenja prekršaja
iz članka 299. stavka 1. točke 5. ovoga Zakona.

\(7\) Protiv rješenja iz stavaka 4. i 6. ovoga članka nije dopuštena
žalba, ali se može pokrenuti upravni spor.

\(8\) Rješenja iz stavaka 4. i 6. ovoga članka objavljuju se u službenom
glasilu Zavoda i na mrežnim stranicama Zavoda.

\(9\) O mjerama iz stavaka 3. i 4. ovoga članka poduzetim protiv
organizacije za kolektivno ostvarivanje prava koja je registrirana kao
udruga inspektor je dužan obavijestiti nadležno upravno tijelo županije
odnosno Grada Zagreba koje vodi registar udruga.

\(10\) Inspektor je ovlašten sudjelovati na općoj skupštini organizacije
za kolektivno ostvarivanje prava, bez prava glasovanja. Organizacija za
kolektivno ostvarivanje prava dužna je pravodobno dostaviti obavijest
Zavodu o mjestu i vremenu održavanja opće skupštine.

Poslovi u vezi s Vijećem stručnjaka

Članak 268.

Zavod obavlja stručne, tehničke i administrativne poslove u vezi s
osnivanjem i radom Vijeća stručnjaka.

Poslovi u vezi s korištenjem djela i predmeta srodnih prava nedostupnih
na tržištu

Članak 269.

Zavod je ovlašten po službenoj dužnosti ili na zahtjev zainteresirane
strane provoditi dodatne odgovarajuće mjere informiranja o autorskim
djelima i predmetima srodnih prava koji su nedostupni na tržištu, radi
promoviranja ograničenja iz članka 192. ovoga Zakona i kolektivnog
ostvarivanja prava u odnosu na ta djela u skladu s odredbama ovoga
Zakona, kao i provoditi dijaloge s nositeljima prava, institucijama
kulturne baštine i organizacijama za kolektivno ostvarivanje prava u tu
svrhu.

Obveze službenog obavještavanja Europske komisije

Članak 270.

\(1\) Zavod je dužan obavijestiti Europsku komisiju o predmnijevi
zastupanja na temelju članka 224. stavka 6. ovoga Zakona, području
primjene te predmnijeve, svrhama i vrstama odobrenja koje mogu izdavati
organizacije za kolektivno ostvarivanje prava, podacima za kontakt
organizacija za kolektivno ostvarivanje prava, načinima na koje se mogu
dobiti informacije o davanju odobrenja za korištenje repertoara
organizacija za kolektivno ostvarivanje prava te o mogućnostima
nositelja prava da izričito u pisanom obliku obavijeste organizaciju za
kolektivno ostvarivanje prava da ne ostvaruje njihova prava, sukladno
članku 224. stavku 6. ovoga Zakona.

\(2\) Zavod je dužan obavijestiti Europsku komisiju o mogućnosti
posredovanja Vijeća stručnjaka u pogledu sklapanja ugovora u svrhu
činjenja dostupnim javnosti audiovizualnih djela u okviru usluga videa
na zahtjev iz članka 239. stavka 1. podstavka 2. ovoga Zakona te o
podacima za kontakt Vijeća stručnjaka.

\(3\) Zavod je dužan obavijestiti Europsku komisiju o svakom prijedlogu
Vlade Republike Hrvatske o propisivanju novih srodnih prava, uključujući
glavne razloge za njihovo uvođenje te predviđeno trajanje zaštite.

Suradnja s nadležnim tijelima u drugim državama članicama Europske unije

Članak 271.

\(1\) Zavod je dužan odgovoriti na zahtjev za dostavu podataka o
aktivnostima organizacija za kolektivno ostvarivanje prava sa sjedištem
ili poslovnim nastanom u Republici Hrvatskoj, koji je primio od tijela
države članice Europske unije koje je odgovarajućim propisom te države
određeno kao tijelo za provedbu nadzora nad radom organizacija za
kolektivno ostvarivanje prava. Zavod nije dužan odgovarati na zahtjeve
koji nisu dostatno obrazloženi.

\(2\) Ako Zavod smatra da organizacija za kolektivno ostvarivanje prava
ili neovisni upravljački subjekt sa sjedištem ili poslovnim nastanom u
drugoj državi članici Europske unije, koji obavlja poslove kolektivnog
ostvarivanja prava u Republici Hrvatskoj, ne obavlja te poslove u skladu
s propisima te države članice kojima se uređuje kolektivno ostvarivanje
prava, može sve relevantne podatke dostaviti tijelu te države članice
koje je odgovarajućim propisom u njoj određeno kao tijelo za provedbu
nadzora nad radom organizacija za kolektivno ostvarivanje prava. Prema
potrebi, Zavod može priložiti i zahtjev tom tijelu za poduzimanje
odgovarajuće mjere u skladu s nadležnostima tog tijela.

\(3\) Ako je Zavod od tijela koje je u nekoj državi članici Europske
unije odgovarajućim propisom određeno kao tijelo za provedbu nadzora nad
radom organizacija za kolektivno ostvarivanje prava primio zahtjev iz
stavka 1. ovoga članka, dužan je odgovoriti u roku od tri mjeseca od
dana primitka zahtjeva.

\(4\) Zahtjev iz stavka 2. ovoga članka Zavod može uputiti i stručnoj
skupini koju čine predstavnici nadležnih tijela država članica Europske
unije, a kojom predsjeda predstavnik Europske komisije.

\(5\) Zavod je dužan u primjerenom roku odgovoriti na sve upite Europske
komisije i surađivati s Europskom komisijom radi razvijanja
multiteritorijalnih odobrenja za korištenje internetskih prava na
autorskim glazbenim djelima te postizanja ciljeva redovite razmjene svih
relevantnih podataka između Europske komisije i Zavoda, podnošenja
izvješća Europskoj komisiji o stanju i razvoju izdavanja
multiteritorijalnih odobrenja u Republici Hrvatskoj do 10. listopada
2017., redovitog izvješćivanja o promjenama u popisu organizacija za
kolektivno ostvarivanje prava sa sjedištem ili poslovnim nastanom u
Republici Hrvatskoj te za potrebe ostvarivanja zadaća stručne skupine iz
stavka 4. ovoga članka.

Odgovarajuća primjena odredaba na neovisne upravljačke subjekte

Članak 272.

Na neovisne upravljačke subjekte na odgovarajući se način primjenjuju
odredbe članka 235. stavka 1., članka 244. stavaka 1., 4., 11. i 12.,
članka 245. stavka 1., članka 246. stavaka 1., 3. i 4., članaka od 247.
do 249., članka 250. podstavaka 1., 2., 3., 4., 6., 7. i 8. te članaka
251., 265. i 271. ovoga Zakona.

### DIO ŠESTI ZAŠTITA PRAVA U SLUČAJU POVREDE

Pravo na zaštitu

Članak 273.

\(1\) Nositelj autorskog ili srodnog prava iz ovoga Zakona čije pravo je
protupravno povrijeđeno ima pravo na zaštitu tog prava.

\(2\) Ako nije što posebno propisano zakonom, pravo na zaštitu iz
stavka 1. ovoga članka ovlašćuje nositelja prava da od osobe koja je
njegovo pravo povrijedila, ili njezina sveopćeg sljednika, zahtijeva
prestanak radnje koja to pravo vrijeđa i propuštanje takvih ili sličnih
radnji ubuduće (u daljnjem tekstu: prestanak uznemiravanja),
popravljanje nanesene štete (u daljnjem tekstu: naknada štete), plaćanje
naknade za neovlašteno korištenje, plaćanje zakonom određenog penala,
vraćanje ili naknađivanje svih koristi koje je bez osnove stekla od
povrijeđenog prava (u daljnjem tekstu: povrat stečenog bez osnove),
utvrđenje učinjene povrede, kao i objavu pravomoćne presude kojom je
sud, makar i djelomično, udovoljio zahtjevu usmjerenom na zaštitu prava
iz ovoga Zakona.

\(3\) Uz izvornog nositelja prava iz ovoga Zakona, pravo na odgovarajuću
zaštitu imaju i osobe koje su na temelju pravnog posla stekle izvedeno
pravo iz autorskog ili srodnog prava, a sukladno sadržaju i naravi tog
izvedenog prava.

\(4\) Pravo na zaštitu prelazi na nasljednike.

\(5\) Postoji li više nositelja istog prava iz ovoga Zakona, svaki od
njih ima pravo na zaštitu svojeg prava prema ostalim nositeljima.

\(6\) Odredbe ovoga članka primjenjuju se na odgovarajući način i kad
prijeti opasnost od povrede prava iz ovoga Zakona.

\(7\) Tvorevine nastale povredom prava iz ovoga Zakona ne uživaju
zaštitu predviđenu ovim Zakonom.

Solidarnost

Članak 274.

\(1\) Kad je pravo iz ovoga Zakona povrijeđeno, svaki od više nositelja
istog prava može prema trećima zahtijevati zaštitu prava koje je
povrijeđeno kao da je njegov jedini nositelj, ako ovim Zakonom nije
drukčije određeno.

\(2\) Svaki od više nositelja istog prava iz ovoga Zakona predaju
cijelog predmeta kojim se vrijeđa pravo iz ovoga Zakona može od trećega
zahtijevati samo prema obveznopravnim pravilima o nedjeljivim obvezama.

\(3\) Kad osoba koja je povrijedila pravo iz ovoga Zakona ispuni
zahtjeve jednog od više nositelja istog prava, njegova obveza prestaje i
prema ostalim nositeljima istog prava.

\(4\) Ako je riječ o sudskom postupku koji je u tijeku, nositelji se
istog prava iz ovoga Zakona smatraju jedinstvenim suparničarima.

\(5\) Ako više osoba povrijedi zajedničkim djelovanjem neko od prava iz
ovoga Zakona, njihova je odgovornost solidarna.

Zaštita prava koja se ostvaruju putem organizacija za kolektivno
ostvarivanje prava i dokazivanje njihove povrede

Članak 275.

\(1\) Organizacije za kolektivno ostvarivanje prava ovlaštene su u svoje
ime pokretati i voditi sudske i upravne postupke za zaštitu onih prava
iz ovoga Zakona koja ovlašteno kolektivno ostvaruju.

\(2\) Kad organizacija za kolektivno ostvarivanje prava dokaže da je
došlo do povrede prava iz ovoga Zakona koja ona ovlašteno kolektivno
ostvaruje, nije potrebno utvrđivati povredu prava pojedinih nositelja
koja se kolektivno ostvaruju.

Zaštita tehničkih mjera

Članak 276.

\(1\) Osujećivanje učinkovitih tehničkih mjera koje služe za zaštitu
prava iz ovoga Zakona predstavlja povredu tog prava, osim ako ovim
Zakonom nije drukčije određeno.

\(2\) Osujećivanje tehničkih mjera predstavlja proizvodnja, uvoz,
distribucija, prodaja, najam, oglašavanje prodaje ili najma, ili
posjedovanje iz komercijalnih razloga tehnologije, računalnih programa,
sredstava, proizvoda ili komponenti, ili pružanje usluga:

-- koji se predstavljaju, oglašavaju ili se njima trguje iz razloga
osujećivanja tehničkih mjera ili koji imaju znatnije komercijalno
značenje ograničeno na osujećivanje tehničkih mjera ili im je uporaba
ograničena na osujećivanje tehničkih mjera

-- koji su prvenstveno sastavljeni, proizvedeni, prilagođeni ili
izrađeni radi osujećivanja ili omogućavanja osujećivanja učinkovitih
tehničkih mjera.

\(3\) Zahtjev za zaštitu tehničkih mjera odnosno zahtjev za zaštitu
autorskog i srodnih prava zbog osujećivanja tehničkih mjera može se
podnijeti protiv osobe koja je znala ili morala znati da osujećuje ili
omogućava osujećivanje tehničkih mjera. Smatra se da onaj koji postupa
na način opisan u stavku 2. ovoga članka mora znati da osujećuje ili
omogućava osujećivanje tehničkih mjera.

\(4\) Tehničke mjere su svaka tehnologija, računalni program, sredstvo,
proizvod ili komponenta koji su napravljeni da u uobičajenom djelovanju
sprječavaju ili ograničavaju radnje koje nositelj prava nije dopustio.

\(5\) Tehničke mjere smatraju se učinkovitim onda kad nositelji prava
korištenje svojih autorskih djela ili predmeta srodnih prava
ograničavaju putem primjene kontrole pristupa ili zaštitnog postupka kao
što su enkripcija, premetanje (scrambling) ili druga preinaka ili nadzor
umnožavanja kojima se postiže cilj zaštite.

\(6\) Odredbe ovoga članka ne primjenjuju se na računalne programe.

Zaštita podataka o upravljanju pravima

Članak 277.

\(1\) Povredu prava iz ovoga Zakona čini i osoba koja bez ovlaštenja:
uklanja ili preinačuje podatke o upravljanju pravima u elektroničkom
obliku, proizvodi, distribuira, uvozi radi stavljanja na tržište,
emitira, priopćava javnosti ili čini dostupnim javnosti autorska djela
ili predmete srodnih prava s kojih su podaci o upravljanju pravima u
elektroničkom obliku uklonjeni ili preinačeni bez ovlaštenja nositelja
prava, ako zna ili mora znati da time uzrokuje, omogućava, olakšava ili
prikriva povredu prava iz ovoga Zakona.

\(2\) Podaci o upravljanju pravima su podaci koje je naveo nositelj
prava i kojima se identificira predmet zaštite, nositelj prava, uvjeti
korištenja predmeta zaštite, kao i brojke ili kodovi koji predstavljaju
takve podatke ako su navedeni na primjerku autorskog djela ili predmeta
srodnog prava ili se pojavljuju u vezi s njihovim priopćavanjem
javnosti.

Posebne mjere za zaštitu računalnih programa

Članak 278.

\(1\) Povreda autorskog prava na računalnom programu čini se:

-- bilo kojom radnjom distribucije primjerka računalnog programa za koji
se zna ili ima razloga vjerovati da je to primjerak kojim je povrijeđeno
pravo autora računalnog programa iz ovoga Zakona

-- posjedovanjem, u komercijalne svrhe, primjerka računalnog programa za
koji se zna ili ima razloga vjerovati da je to primjerak kojim je
povrijeđeno pravo autora računalnog programa iz ovoga Zakona

-- bilo kojom radnjom distribucije ili posjedovanja, u komercijalne
svrhe, bilo kojeg sredstva čija je jedina namjena olakšati neovlašteno
uklanjanje tehničkog uređaja koji služi za zaštitu računalnog programa
ili osujetiti rad toga uređaja

-- drugim povrjeđujućim radnjama.

\(2\) Nositelj prava na računalnom programu može zahtijevati zaštitu
računalnog programa u skladu s odredbama ove glave ovoga Zakona.

\(3\) Odredbe ovoga članka ne dovode u pitanje primjenu zakona kojim se
uređuje zaštita patenata, zakona kojim se uređuje zaštita žigova, zakona
kojim se uređuje nepošteno trgovanje, zakona kojim se uređuje zaštita
neobjavljenih informacija s tržišnom vrijednosti, zakona kojim se
uređuje zaštita topografija poluvodičkih proizvoda i zakona kojim se
uređuju obvezni odnosi.

Zahtjev za prestanak povrede

Članak 279.

\(1\) Nositelj prava iz ovoga Zakona čije je pravo povrijeđeno može
zahtijevati prestanak povrede i zabranu takve ili slične povrede
ubuduće.

\(2\) Da bi ostvario zahtjev iz stavka 1. ovoga članka, dovoljno je da
se nositelj prava pozove na svoje pravo i dokaže da ga tuženik
uznemirava. Ako tuženik tvrdi da ima pravo poduzimati ono što nositelja
prava uznemirava, na njemu je da to dokaže.

Zahtjev za popravljanje štete

Članak 280.

Ako je povredom prava iz ovoga Zakona nastala šteta, nositelj prava može
zahtijevati njezino popravljanje prema općim pravilima o popravljanju
štete.

Zahtjev za naknadu zbog neovlaštenog korištenja

Članak 281.

\(1\) Ako mu je neovlaštenim korištenjem autorskog djela ili predmeta
srodnog prava povrijeđeno pravo iz ovoga Zakona, nositelj prava odnosno
organizacija za kolektivno ostvarivanje odnosnih prava može zahtijevati
cijenu koja je uobičajena za tu vrstu korištenja ili cijenu koja je
propisana cjenikom iz članka 235. stavka 2. ovoga Zakona.

\(2\) Smatra se da je pravo koje se ostvaruje kolektivno povrijeđeno
neovlaštenim korištenjem kad su autorsko djelo ili predmet srodnog prava
korišteni bez ugovora ili bez odobrenja organizacije za kolektivno
ostvarivanje prava ili kad ugovor ili odobrenje nisu valjani.

Zahtjev za povrat stečenog bez osnove

Članak 282.

Ako su protupravnim korištenjem prava iz ovoga Zakona stečene neke
koristi, nositelj prava može zahtijevati vraćanje ili naknađivanje svih
koristi koje su bez osnove stečene od povrijeđenog prava, prema općim
pravilima o stjecanju bez osnove.

Zahtjev za objavu presude

Članak 283.

\(1\) Nositelj prava čije je pravo iz ovoga Zakona povrijeđeno ima pravo
zahtijevati da pravomoćna presuda kojom se makar i djelomično udovoljilo
njegovu zahtjevu usmjerenom na zaštitu toga prava bude objavljena u
sredstvima javnog priopćavanja na trošak tuženika.

\(2\) Sud će na prijedlog tužitelja odlučiti u kojem će sredstvu javnog
priopćavanja presuda biti objavljena te hoće li se objaviti cijela
presuda ili njezin dio.

\(3\) Odluči li sud da se objavi samo dio presude, mora se objaviti
barem izreka, kao i onaj dio presude iz kojeg je vidljivo o kakvoj se
povredi radi i tko je povrijedio odnosno pravo.

Zahtjev za uništenje, preinačenje ili predaju primjeraka nastalih
povredom i sredstava kojima je povreda počinjena

Članak 284.

\(1\) Nositelj prava čije je pravo iz ovoga Zakona povrijeđeno može
zahtijevati, na teret osobe koja je pravo povrijedila, uništenje odnosno
preinačenje svih primjeraka koji su bespravno izrađeni ili stavljeni na
tržište ili su namijenjeni stavljanju na tržište.

\(2\) Umjesto mjere iz stavka 1. ovoga članka, nositelj prava čije je
pravo povrijeđeno može zahtijevati da mu kršitelj prava koji je u
posjedu primjeraka iz stavka 1. ovoga članka, ili je njihov vlasnik,
preda takve primjerke, uz naknadu koja ne može biti viša od troškova
njihove proizvodnje.

\(3\) Odredbe stavaka 1. i 2. ovoga članka odnose se na arhitektonska
djela samo ako postoji posebno opravdan razlog za njihovo uništenje
odnosno predaju.

\(4\) Ako su mjere iz stavaka 1., 2. i 3. ovoga članka u određenom
slučaju nerazmjerne naravi i intenzitetu povrede, a povreda se može
otkloniti na neki drugi način, sud može, u granicama tužbenog zahtjeva,
za takav slučaj odrediti druge potrebne mjere. U tom slučaju nositelju
prava pripada barem naknada u iznosu koji ne može biti manji od onog
koji bi dobio za ovlašteno korištenje odnosnog prava.

\(5\) Mjere iz stavaka 1. i 2. ovoga članka ne odnose se na odvojive
dijelove primjeraka čija proizvodnja i stavljanje na tržište nisu
bespravni.

\(6\) Odredbe ovoga članka na odgovarajući se način primjenjuju i na
sredstva korištena ili namijenjena za izradu primjeraka kojima se čini
povreda prava iz ovoga Zakona ili koja su isključivo ili pretežito tomu
namijenjena.

\(7\) Odredbe ovoga članka neće se primjenjivati ako bi uništenjem
sredstava iz stavka 6. ovoga članka nastala veća šteta od štete koja je
nastala povredom prava iz ovoga Zakona, osim ako je riječ o sredstvima
koja su isključivo ili pretežito namijenjena za povredu prava.

\(8\) Zahtjevi iz ovoga članka u odnosu na treće poštene osobe
zastarijevaju u roku od tri godine otkad je nositelj prava saznao za
bespravnu izradu predmeta odnosno njihovo stavljanje na tržište odnosno
da su namijenjeni za stavljanje na tržište, a najkasnije za pet godina
od bespravne izrade odnosno stavljanja na tržište.

Zahtjev kod povrede prava navođenja autora i umjetnika izvođača

Članak 285.

\(1\) Uz ostale zahtjeve propisane ovim Zakonom, autor i umjetnik
izvođač čije ime, pseudonim ili neka druga umjetnička oznaka nisu
navedeni prilikom korištenja autorskog djela odnosno umjetničke izvedbe,
ili su pogrešno ili nepotpuno navedeni, mogu zahtijevati od osoba koje
koriste autorsko djelo ili umjetničku izvedbu da ih naknadno odnosno
ispravno navedu autorom ili umjetnikom izvođačem.

\(2\) Odredbe stavka 1. ovoga članka na odgovarajući se način
primjenjuju kad se, protivno zabrani, pri korištenju autorskog djela
odnosno umjetničke izvedbe navede autor odnosno umjetnik izvođač.

\(3\) Autor odnosno umjetnik izvođač neće imati pravo na zahtjeve iz
ovoga članka ako se autorsko djelo odnosno umjetnička izvedba koriste uz
njihovo odobrenje, a način korištenja je takav da ne omogućava navođenje
autora odnosno umjetnika izvođača.

Penal

Članak 286.

\(1\) Onaj čije je pravo iz ovoga Zakona povrijeđeno namjerno ili
krajnjom nepažnjom ima pravo zahtijevati od osobe koja je pravo
povrijedila naknadu u dvostrukom iznosu od ugovorene (u daljnjem tekstu:
penal), a ako nije ugovorena, od odgovarajuće uobičajene naknade.

\(2\) U slučaju iz stavka 1. ovoga članka ne može se dokazivati da šteta
nije nastala.

\(3\) Ako je nastala šteta veća od penala iz stavka 1. ovoga članka,
nositelj prava ovlašten je zahtijevati razliku do popravljanja potpune
štete.

Zastara

Članak 287.

\(1\) Pravo na zaštitu prava iz ovoga Zakona ne zastarijeva, ako ovim
Zakonom nije drukčije određeno.

\(2\) Zahtjevi iz ovoga Zakona koji su po svojoj naravi obveznopravni, a
za njih ovim Zakonom nije određen poseban zastarni rok, zastarijevaju
prema općim pravilima o zastari.

Privremene mjere zbog povrede prava

Članak 288.

\(1\) Na zahtjev nositelja prava koji učini vjerojatnim da mu je pravo
iz ovoga Zakona povrijeđeno ili da prijeti opasnost od povrede, sud može
odrediti bilo koju privremenu mjeru koja je usmjerena na prestanak ili
sprječavanje povrede, kao što su:

-- naložiti protivniku osiguranja da prestane, odnosno odustane od
radnji kojima se povređuje pravo; ovaj nalog sud može izreći i protiv
posrednika čije usluge koriste treće osobe da bi povrijedile pravo

-- odrediti oduzimanje ili isključenje iz prometa proizvoda kojima se
protupravno povređuje pravo.

\(2\) Na zahtjev nositelja prava koji učini vjerojatnim da mu je pravo
iz ovoga Zakona povrijeđeno u obavljanju gospodarske djelatnosti s
ciljem pribavljanja imovinske ili komercijalne koristi te da mu zbog
takve povrede prijeti nenadoknadiva šteta, osim privremenih mjera iz
stavka 1. ovoga članka, sud može odrediti i oduzimanje pokretnina ili
nekretnina u vlasništvu protivnika osiguranja koje nisu u neposrednoj
vezi s povredom, kao i zabranu raspolaganja sredstvima na računu kod
financijskih institucija i raspolaganja drugom imovinom.

\(3\) Radi određivanja i provedbe privremene mjere iz stavka 2. ovoga
članka, sud može zahtijevati od protivnika osiguranja ili drugih osoba
koje time raspolažu dostavu bankovnih, financijskih i drugih ekonomskih
podataka ili pristup drugim potrebnim podacima i dokumentima. Sud je
dužan osigurati čuvanje tajnosti ovih podataka te zabraniti svaku
zlouporabu ovih podataka.

\(4\) Privremena mjera iz stavka 1. ovoga članka može se izreći i bez
obavješćivanja protivnika osiguranja ako predlagatelj osiguranja učini
vjerojatnim da u protivnom privremena mjera neće biti učinkovita ili da
prijeti opasnost od nastanka nenadoknadive štete.

\(5\) Privremena mjera iz stavka 2. ovoga članka može se izreći i bez
obavješćivanja protivnika osiguranja ako predlagatelj osiguranja učini
vjerojatnim da u protivnom privremena mjera neće biti učinkovita ili da
je s obzirom na osobito teške okolnosti povrede to potrebno.

\(6\) Ako je privremena mjera izrečena bez obavješćivanja protivnika
osiguranja, sud će rješenje o privremenoj mjeri, odmah nakon njezine
provedbe, dostaviti protivniku osiguranja.

\(7\) U rješenju kojim se određuje privremena mjera sud će odrediti i
trajanje te mjere, a ako je mjera određena prije podnošenja tužbe, i rok
u kojemu predlagatelj osiguranja mora podnijeti tužbu radi opravdanja
mjere, koji ne može biti kraći od 20 radnih dana odnosno 31 kalendarski
dan od dana dostave rješenja predlagatelju osiguranja, ovisno o tome
koji kasnije istječe.

\(8\) Na određivanje privremenih mjera iz ovoga članka primjenjuje se
zakon kojim se uređuju ovrha i osiguranje.

\(9\) Odredbe ovoga članka ne utječu na mogućnost određivanja
privremenih mjera prema drugim odredbama ovoga Zakona i zakonu kojim se
uređuje ovrha i osiguranje.

Privremene mjere radi osiguranja dokaza

Članak 289.

\(1\) Na zahtjev nositelja prava koji učini vjerojatnim da mu je pravo
iz ovoga Zakona povrijeđeno ili da prijeti opasnost od povrede, sud može
odrediti privremenu mjeru radi osiguranja dokaza.

\(2\) Privremenom mjerom iz stavka 1. ovoga članka sud može odrediti:

-- izradu detaljnog opisa robe za koju se učini vjerojatnim da se njome
povređuje pravo, uz uzimanje ili bez uzimanja primjeraka

-- oduzimanje robe za koju se učini vjerojatnim da se njome povređuje
pravo

-- oduzimanje materijala i sredstava što su upotrijebljeni za izradu i
distribuciju robe za koju se učini vjerojatnim da se njome povređuje
pravo te dokumentacije koja se na to odnosi

-- drugu mjeru radi osiguranja dokaza.

\(3\) Privremena mjera iz ovoga članka može se izreći i bez
obavješćivanja protivnika osiguranja ako predlagatelj osiguranja učini
vjerojatnim da prijeti opasnost od uništenja dokaza ili od nastanka
nenadoknadive štete.

\(4\) Ako je privremena mjera iz ovoga članka izrečena bez
obavješćivanja protivnika osiguranja, sud će rješenje o privremenoj
mjeri, odmah nakon njezine provedbe, dostaviti protivniku osiguranja.

\(5\) U rješenju kojim se određuje privremena mjera sud će odrediti i
trajanje te mjere, a ako je mjera određena prije podnošenja tužbe, i rok
u kojemu predlagatelj osiguranja mora podnijeti tužbu radi opravdanja
mjere, koji ne može biti kraći od 20 radnih dana odnosno 31 kalendarski
dan od dana dostave rješenja predlagatelju osiguranja, ovisno o tome
koji kasnije istječe.

\(6\) Na određivanje privremenih mjera iz ovoga članka primjenjuje se
zakon kojim se uređuje ovrha i osiguranje, uključujući i odredbe tog
zakona kojima se određuje zaštita povjerljivih podataka u postupku
osiguranja.

\(7\) Odredbe ovoga članka ne utječu na mogućnost suda da naloži mjere
za osiguranje dokaza prema zakonu kojim se uređuje parnični postupak.

Pribavljanje dokaza tijekom parničnog postupka

Članak 290.

\(1\) Kad se stranka u parničnom postupku za zaštitu prava iz ovoga
Zakona poziva na dokaz i tvrdi da se on nalazi kod druge stranke ili pod
njezinom kontrolom, sud će tu stranku pozvati da podnese dokaz,
ostavljajući joj određeni rok.

\(2\) Kad nositelj prava kao tužitelj u tužbi tvrdi da se dogodila
povreda prava iz ovoga Zakona u obavljanju gospodarske djelatnosti radi
stjecanja imovinske ili komercijalne koristi i tijekom postupka to učini
vjerojatnim te kad se u postupku poziva na bankovne, financijske ili
slične ekonomske dokumente, isprave i slične dokaze i tvrdi da se oni
nalaze kod druge stranke ili pod njezinom kontrolom, sud će tu stranku
pozvati da podnese dokaze, ostavljajući joj određeni rok.

\(3\) Kad stranka koja je pozvana na podnošenje dokaza poriče da se
dokaz nalazi kod nje ili pod njezinom kontrolom, sud može, radi
utvrđivanja te činjenice, izvoditi dokaze.

\(4\) U pogledu prava na uskratu podnošenja dokaza na odgovarajući se
način primjenjuju odredbe zakona kojim se uređuje parnični postupak o
pravu na uskratu svjedočenja te zakona kojim se uređuju obvezni odnosi o
zaštiti povjerljivih informacija.

\(5\) Sud će, s obzirom na sve okolnosti, po vlastitom uvjerenju
cijeniti od kakva je značenja to što stranka kod koje se dokaz nalazi
neće postupiti prema rješenju suda kojim joj se nalaže da podnese dokaz
ili protivno uvjerenju suda poriče da se dokaz nalazi kod nje.

\(6\) Protiv odluke suda iz stavaka 1. i 2. ovoga članka nije dopuštena
žalba.

Hitnost i primjena odredaba drugih zakona

Članak 291.

\(1\) Postupak zbog povrede prava iz ovoga Zakona je hitan.

\(2\) Na postupke zbog povrede prava iz ovoga Zakona primjenjuje se
zakon kojim se uređuje parnični postupak i zakon kojim se uređuju ovrha
i osiguranje.

Carinske mjere

Članak 292.

Na zahtjev nositelja prava koji učini vjerojatnim da bi uvozom, izvozom
odnosno prelaskom preko granične crte određene robe bila učinjena
povreda prava iz ovoga Zakona, carinska će tijela poduzeti odgovarajuće
mjere u skladu s posebnim carinskim propisima kojima se uređuje
postupanje s robom kojom se čini povreda prava intelektualnog
vlasništva.

Zahtjev za dostavu podataka

Članak 293.

\(1\) Nositelj prava koji je pokrenuo parnični postupak za zaštitu prava
iz ovoga Zakona može zahtijevati dostavu podataka o podrijetlu i
distribucijskim kanalima robe ili usluga kojima se povređuje njegovo
pravo.

\(2\) Zahtjev iz stavka 1. ovoga članka može se postaviti u obliku tužbe
ili privremene mjere protiv:

-- osobe koja je tužena u parničnom postupku iz stavka 1. ovoga članka

-- osobe koja u obavljanju svoje gospodarske djelatnosti posjeduje robu
za koju se sumnja da se njome povređuje pravo

-- osobe koja u obavljanju svoje gospodarske djelatnosti daje usluge za
koje se sumnja da se njima povređuje pravo

-- osobe koje u obavljanju svoje gospodarske djelatnosti daju usluge
koje se koriste u radnjama za koje se sumnja da se njima povređuje pravo

-- osobe koja je od jedne od navedenih osoba označena kao osoba koja
sudjeluje u proizvodnji ili distribuciji robe ili davanju usluga za koje
se sumnja da se njima povređuje pravo.

\(3\) Zahtjev iz stavka 1. ovoga članka može se postaviti i kao prvi
zahtjev u stupnjevitoj tužbi, ako je osoba protiv koje se postavlja
tuženik i u glavnom zahtjevu.

\(4\) Zahtjev za dostavu podataka o podrijetlu robe i distribucijskim
kanalima robe ili usluga iz stavka 1. ovoga članka obuhvaća:

-- podatke o imenima i adresama proizvođača i distributera, dobavljača i
drugih prijašnjih posjednika robe odnosno davatelja usluga, kao i
prodavača na veliko i prodavača na malo kojima je ta roba namijenjena

-- podatke o količinama proizvedene, izrađene, isporučene, primljene ili
naručene robe ili usluga, kao i cijenama ostvarenim za odnosnu robu i
usluge

-- druge podatke.

\(5\) Osoba prema kojoj je postavljen zahtjev za dostavu podataka iz
ovoga članka može odbiti dostavu tih podataka zbog istih razloga zbog
kojih se prema zakonu kojim se uređuje parnični postupak može uskratiti
svjedočenje. Ako odbije dostavu podataka bez opravdanog razloga,
odgovara za štetu koja zbog toga nastane nositelju prava.

\(6\) Odredbe ovoga članka ne utječu na propise o načinu korištenja
povjerljivih podataka u građanskim i kaznenim postupcima, na propise
kojima se uređuje odgovornost za zlouporabu prava na dobivanje podataka
te na propise kojima se uređuje obrada i zaštita osobnih podataka i
povjerljivost izvora podataka.

\(7\) Odredbe ovoga članka ne utječu na odredbe članaka 289. i 290.
ovoga Zakona.

### DIO SEDMI NADZOR NAD PROVEDBOM ZAKONA I PREKRŠAJI

Nadzor nad provedbom ovoga Zakona

Članak 294.

Inspekcijski nadzor nad provedbom ovoga Zakona provode inspektori i
drugi ovlašteni državni službenici u skladu s posebnim propisima kojim
se uređuju nadležnosti za obavljanje inspekcijskih poslova u području
prava intelektualnog vlasništva.

Upravni nadzor

Članak 295.

Upravni nadzor nad provedbom ovoga Zakona i propisa koji su na temelju
njega doneseni provodi ministarstvo nadležno za područje autorskog i
srodnih prava.

Prekršaji protiv autorskog i srodnih prava

Članak 296.

\(1\) Novčanom kaznom od 5000,00 do 50.000,00 kuna kaznit će se za
prekršaj pravna osoba ako:

1\. bez odobrenja autora prvi put objavi autorsko djelo (članak 27.
stavak 1.)

2\. bez odobrenja autora prije objave javnosti autorskog djela otkrije
javnosti sadržaj ili opis autorskog djela (članak 27. stavak 2.)

3\. bez navođenja autora, osim ako je autor u pisanom obliku izjavio da
ne želi biti naveden ili ako način javnog korištenja onemogućava
navođenje autora, javno koristi autorsko djelo (članak 28. stavak 2.)

4\. bez odobrenja autora deformira, sakati ili na sličan način naruži
autorsko djelo u njegovu nematerijalnom obliku (članak 29. stavak 1.)

5\. javno koristi autorsko djelo na način kojim se povrjeđuje čast ili
ugled autora (članak 30.)

6\. bez odobrenja autora ili drugog nositelja autorskog prava ili
organizacije za kolektivno ostvarivanje autorskog prava umnoži autorsko
djelo radi daljnjeg distribuiranja (članak 32. podstavci 1. i 2., članak
33. stavak 1. i članak 34. stavak 1.)

7\. kao proizvođač praznih nosača zvuka, slike ili teksta ili proizvođač
uređaja za tonsko i vizualno snimanje ili proizvođač uređaja za
fotokopiranje ili uvoznik praznih nosača zvuka, slike ili teksta ili
uvoznik uređaja za tonsko i vizualno snimanje ili uvoznik uređaja za
fotokopiranje ne plati odgovarajuću naknadu za umnožavanje autorskog
djela kad se ono može umnožavati bez autorova odobrenja za privatno
korištenje (članak 183. stavak 2. i članak 184. stavak 1.)

8\. kao pružatelj usluge fotokopiranja uz naplatu ne plati odgovarajuću
naknadu za umnožavanje autorskog djela kad se ono može umnožavati bez
autorova odobrenja fotokopiranjem za privatno korištenje (članak 183.
stavak 3.)

9\. bez odobrenja autora ili drugog nositelja autorskog prava ili
organizacije za kolektivno ostvarivanje autorskog prava distribuira,
osim iznajmljivanjem, autorsko djelo (članak 32. podstavak 2. i članak
34. stavak 1.)

10\. bez odobrenja autora ili drugog nositelja autorskog prava ili
organizacije za kolektivno ostvarivanje autorskog prava iznajmljuje
autorsko djelo (članak 32. podstavak 2. i članak 34. stavci 1. i 2.)

11\. ne plati organizaciji za kolektivno ostvarivanje autorskog prava
primjerenu naknadu za iznajmljivanje autorskog djela koje se autor ne
može odreći kad je svoje pravo iznajmljivanja prepustio proizvođaču
fonograma ili audiovizualnom producentu (članak 34. stavci 1., 2. i 6.)

12\. bez odobrenja autora ili drugog nositelja autorskog prava ili
organizacije za kolektivno ostvarivanje autorskog prava skladišti
primjerke autorskog djela radi njihova distribuiranja (članak 32.
podstavak 2. i članak 34. stavak 1.)

13\. bez odobrenja autora ili drugog nositelja autorskog prava ili
organizacije za kolektivno ostvarivanje autorskog prava poduzima druge
radnje radi distribuiranja primjeraka autorskog djela (članak 32.
podstavak 2. i članak 34. stavak 1.)

14\. ne plati naknadu za javnu posudbu autorskog djela ako se izvornik
ili primjerci autorskog djela, u pogledu kojih je dopušteno daljnje
distribuiranje, posredovanjem javnih knjižnica daju na korištenje u
ograničenom razdoblju, bez ostvarivanja izravne ili neizravne imovinske
ili komercijalne koristi (članak 34. stavci 3. i 7.)

15\. kao prodavatelj koji se profesionalno bavi trgovinom umjetninama,
osim umjetničke galerije u slučaju kad stekne izvornik likovnog djela
izravno od autora u razdoblju kraćem od tri godine prije njegove
preprodaje i ako cijena po kojoj se djelo preprodaje ne prelazi kunsku
protuvrijednost od 10.000,00 eura, ne plati odgovarajući udio od
prodajne cijene ostvarene svakom preprodajom toga izvornika koja
uslijedi nakon njegova prvog otuđenja od strane autora (naknadu za pravo
slijeđenja) prilikom preprodaje likovnog djela (članak 35. stavak 1.)

16\. bez odobrenja autora ili drugog nositelja autorskog prava ili
organizacije za kolektivno ostvarivanje autorskog prava na bilo koji
način priopći javnosti autorsko djelo (članak 32. podstavak 3. i članak
36.)

17\. bez odobrenja autora ili drugog nositelja autorskog prava ili
organizacije za kolektivno ostvarivanje autorskog prava preradi autorsko
djelo (članak 32. podstavak 4. i članak 54.)

18\. distribuira primjerak računalnog programa za koji zna ili ima
razloga vjerovati da je to primjerak kojim je povrijeđeno pravo autora
računalnog programa (članak 278. stavak 1. podstavak 1.)

19\. posjeduje, u komercijalne svrhe, primjerak računalnog programa za
koji zna ili ima razloga vjerovati da je to primjerak kojim je
povrijeđeno pravo autora računalnog programa (članak 278. stavak 1.
podstavak 2.)

20\. distribuira, u komercijalne svrhe, bilo koje sredstvo čija je
jedina namjena olakšati neovlašteno uklanjanje tehničkog uređaja koji
služi za zaštitu računalnog programa ili osujetiti rad toga uređaja radi
povrede prava autora računalnog programa (članak 278. stavak 1.
podstavak 3.)

21\. posjeduje, u komercijalne svrhe, bilo koje sredstvo čija je jedina
namjena olakšati neovlašteno uklanjanje tehničkog uređaja koji služi za
zaštitu računalnog programa ili osujetiti rad toga uređaja radi povrede
prava autora računalnog programa (članak 278. stavak 1. podstavak 3.)

22\. bez navođenja umjetnika izvođača, osim ako je umjetnik izvođač u
pisanom obliku izjavio da ne želi biti naveden ili ako način javnog
korištenja onemogućava navođenje umjetnika izvođača, javno koristi
umjetničku izvedbu (članak 131. stavak 2.)

23\. bez odobrenja umjetnika izvođača deformira, sakati ili na sličan
način naruži umjetničku izvedbu (članak 132. stavak 1.)

24\. bez odobrenja umjetnika izvođača ili drugog nositelja prava
umjetnika izvođača ili organizacije za kolektivno ostvarivanje prava
umjetnika izvođača fiksira njegovu nefiksiranu izvedbu ili umnoži
fiksiranu izvedbu radi daljnjeg distribuiranja (članak 134. u vezi s
člankom 33. stavkom 1., člankom 34. stavkom 1. i člankom 139.)

25\. kao proizvođač praznih nosača zvuka, slike ili teksta ili
proizvođač uređaja za tonsko i vizualno snimanje ili uvoznik praznih
nosača zvuka, slike ili teksta ili uvoznik uređaja za tonsko i vizualno
snimanje ne plati odgovarajuću naknadu za umnožavanje izvedbe umjetnika
izvođača kad se ona može umnožavati bez odobrenja umjetnika izvođača za
privatno korištenje (članak 185. stavak 1. u vezi s člankom 183. stavkom
2. i člankom 184. stavkom 1.)

26\. bez odobrenja umjetnika izvođača ili drugog nositelja prava
umjetnika izvođača ili organizacije za kolektivno ostvarivanje prava
umjetnika izvođača distribuira, osim iznajmljivanjem, fiksiranu izvedbu
umjetnika izvođača (članak 135. stavak 1. u vezi s člankom 34.
stavkom 1. i člankom 139.)

27\. bez odobrenja umjetnika izvođača ili drugog nositelja prava
umjetnika izvođača ili organizacije za kolektivno ostvarivanje prava
umjetnika izvođača iznajmljuje fiksiranu umjetničku izvedbu (članak 135.
stavak 1. u vezi s člankom 34. stavkom 6. i člankom 139.)

28\. ne plati organizaciji za kolektivno ostvarivanje prava umjetnika
izvođača primjerenu naknadu za iznajmljivanje fiksirane izvedbe
umjetnika izvođača koje se umjetnik izvođač ne može odreći, kad je svoje
pravo iznajmljivanja umjetnik izvođač prepustio proizvođaču fonograma
(članak 135. stavak 2. u vezi s člankom 34. stavcima 2. i 6. i člankom
139.)

29\. bez odobrenja umjetnika izvođača ili drugog nositelja prava
umjetnika izvođača ili organizacije za kolektivno ostvarivanje prava
umjetnika izvođača skladišti radi distribuiranja fiksiranu izvedbu
umjetnika izvođača (članak 135. stavak 1. u vezi s člankom 34.
stavkom 1. i člankom 139.)

30\. bez odobrenja umjetnika izvođača ili drugog nositelja prava
umjetnika izvođača ili organizacije za kolektivno ostvarivanje prava
umjetnika izvođača poduzima druge radnje radi distribuiranja fiksirane
izvedbe umjetnika izvođača (članak 135. stavak 1. u vezi s člankom 34.
stavkom 1. i člankom 139.)

31\. ne plati naknadu za javnu posudbu fiksirane izvedbe umjetnika
izvođača ako se izvornik ili primjerci fiksirane izvedbe umjetnika
izvođača, u pogledu kojih je dopušteno daljnje distribuiranje,
posredovanjem javnih knjižnica daju na korištenje u ograničenom
razdoblju, bez ostvarivanja izravne ili neizravne imovinske ili
komercijalne koristi (članak 135. stavak 1. u vezi s člankom 34.
stavcima 3. i 7. i člankom 139.)

32\. bez odobrenja umjetnika izvođača ili drugog nositelja prava
umjetnika izvođača ili organizacije za kolektivno ostvarivanje prava
umjetnika izvođača na bilo koji način priopći javnosti izvedbu umjetnika
izvođača (članak 136. stavak 1. u vezi s člancima 36. i 139.)

33\. bez odobrenja proizvođača fonograma ili drugog nositelja prava
proizvođača fonograma umnoži radi distribuiranja fonogram (članak 142.
stavak 1. podstavak 1. u vezi s člankom 33. stavkom 1., člankom 34.
stavkom 1. i člankom 145.)

34\. kao proizvođač praznih nosača zvuka, slike ili teksta ili
proizvođač uređaja za tonsko i vizualno snimanje ili uvoznik praznih
nosača zvuka, slike ili teksta ili uvoznik uređaja za tonsko i vizualno
snimanje ne plati odgovarajuću naknadu za umnožavanje fonograma kad se
on može umnožavati bez odobrenja proizvođača fonograma za privatno
korištenje (članak 185. stavak 1. u vezi s člankom 183. stavkom 2. i
člankom 184. stavkom 1.)

35\. bez odobrenja proizvođača fonograma ili drugog nositelja prava
proizvođača fonograma distribuira, osim iznajmljivanjem, fonogram
(članak 142. stavak 1. podstavak 2., u vezi s člankom 34. stavkom 1. i
člankom 145.)

36\. bez odobrenja proizvođača fonograma ili drugog nositelja prava
proizvođača fonograma ili organizacije za kolektivno ostvarivanje prava
proizvođača fonograma iznajmljuje fonogram (članak 142. stavak 1.
podstavak 2. u vezi s člankom 145.)

37\. bez odobrenja proizvođača fonograma ili drugog nositelja prava
proizvođača fonograma skladišti fonogram radi distribuiranja (članak
142. stavak 1. podstavak 2. u vezi s člankom 34. stavkom 1. i člankom
145.)

38\. bez odobrenja proizvođača fonograma ili drugog nositelja prava
proizvođača fonograma poduzima druge radnje radi distribuiranja
fonograma (članak 142. stavak 1. podstavak 2. u vezi s člankom 34.
stavkom 1. i člankom 145.)

39\. ne plati naknadu za javnu posudbu fonograma ako se izvornik ili
primjerci fonograma, u pogledu kojih je dopušteno daljnje
distribuiranje, posredovanjem javnih knjižnica daju na korištenje u
ograničenom razdoblju, bez ostvarivanja izravne ili neizravne imovinske
ili komercijalne koristi (članak 142. stavak 1. podstavak 2. u vezi s
člankom 34. stavcima 3. i 7. i člankom 145.)

40\. bez odobrenja proizvođača fonograma ili drugog nositelja prava
proizvođača fonograma ili organizacije za kolektivno ostvarivanje prava
proizvođača fonograma učini dostupnim javnosti fonogram (članak 142.
stavak 1. podstavak 3. u vezi s člancima 46. i 145.)

41\. bez odobrenja proizvođača fonograma ili drugog nositelja prava
proizvođača fonograma ili organizacije za kolektivno ostvarivanje prava
proizvođača fonograma umnoži i priopći javnosti, uključujući učini
dostupnim javnosti fonogram u okviru prateće internetske usluge (članak
142. stavak 1. podstavak 4. u vezi s člancima 36., 48. i 145.)

42\. bez odobrenja proizvođača fonograma ili drugog nositelja prava
proizvođača fonograma ili organizacije za kolektivno ostvarivanje prava
proizvođača fonograma priopći javnosti, uključujući učini dostupnim
javnosti fonogram, pri davanju pristupa javnosti fonogramima koje su
učitali korisnici na platformama za dijeljenje sadržaja putem interneta
(članak 142. stavak 1. podstavak 5. u vezi s člancima 36., 50. i 145.)

43\. ne plati udio u jedinstvenoj primjerenoj naknadi za javno
prikazivanje, emitiranje, reemitiranje, prijenos izravnim protokom,
javno priopćavanje emitiranja, reemitiranja, prijenosa izravnim protokom
i činjenja dostupnim javnosti i svako drugo priopćavanje javnosti
fonograma (članak 142. stavak 1. podstavak 6. u vezi s člancima 36.,
41., 42., od 44. do 46., člankom 136. stavkom 2. i člankom 145.)

44\. bez odobrenja audiovizualnog producenta ili drugog nositelja prava
audiovizualnog producenta umnožava radi distribuiranja videogram (članak
152. podstavak 1. u vezi s člankom 33. stavkom 1., člankom 34.
stavkom 1. i člankom 155.)

45\. kao proizvođač praznih nosača zvuka, slike ili teksta ili
proizvođač uređaja za tonsko i vizualno snimanje ili uvoznik praznih
nosača zvuka, slike ili teksta ili uvoznik uređaja za tonsko i vizualno
snimanje ne plati odgovarajuću naknadu za umnožavanje videograma kad se
on može umnožavati bez odobrenja audiovizualnog producenta za privatno
korištenje (članak 185. stavak 1. u vezi s člankom 183. stavkom 2. i
člankom 184. stavkom 1.)

46\. bez odobrenja audiovizualnog producenta ili drugog nositelja prava
audiovizualnog producenta distribuira, osim iznajmljivanjem, videogram
(članak 152. podstavak 2. u vezi s člankom 34. stavkom 1. i člankom
155.)

47\. bez odobrenja audiovizualnog producenta ili drugog nositelja prava
audiovizualnog producenta iznajmljuje videogram (članak 152. podstavak
2. u vezi s člankom 34. stavkom 6. i člankom 155.)

48\. bez odobrenja audiovizualnog producenta ili drugog nositelja prava
audiovizualnog producenta skladišti videogram radi distribuiranja
(članak 152. podstavak 2. u vezi s člankom 34. stavkom 1. i člankom
155.)

49\. bez odobrenja audiovizualnog producenta ili drugog nositelja prava
audiovizualnog producenta poduzima druge radnje radi distribuiranja
videograma (članak 152. podstavak 2. u vezi s člankom 34. stavkom 1. i
člankom 155.)

50\. ne plati naknadu za javnu posudbu videograma ako se izvornik ili
primjerci videograma, u pogledu kojih je dopušteno daljnje
distribuiranje, posredovanjem javnih knjižnica daju na korištenje u
ograničenom razdoblju, bez ostvarivanja izravne ili neizravne imovinske
ili komercijalne koristi (članak 152. podstavak 2. u vezi s člankom 34.
stavcima 3. i 7. i člankom 155.)

51\. bez odobrenja audiovizualnog producenta ili drugog nositelja prava
audiovizualnog producenta prikaže videogram (članak 152. podstavak 3. u
vezi s člancima 36., 41. i 155.)

52\. bez odobrenja audiovizualnog producenta ili drugog nositelja prava
audiovizualnog producenta učini dostupnim javnosti videogram (članak
152. podstavak 4. u vezi s člancima 36., 46. i 155.)

53\. bez odobrenja audiovizualnog producenta ili drugog nositelja prava
audiovizualnog producenta umnoži i priopći javnosti, uključujući učini
dostupnim javnosti videogram u okviru prateće internetske usluge (članak
152. podstavak 5. u vezi s člancima 36., 48. i 155.)

54\. bez odobrenja audiovizualnog producenta ili drugog nositelja prava
audiovizualnog producenta priopći javnosti, uključujući učini dostupnim
javnosti, videogram, pri davanju pristupa javnosti videogramima koje su
učitali korisnici na platformama za dijeljenje sadržaja putem interneta
(članak 152. podstavak 6. u vezi s člancima 36., 50. i 155.)

55\. bez odobrenja organizacije za emitiranje ili drugog nositelja prava
organizacije za emitiranje fiksira nefiksirani programski signal (članak
158. stavak 1. podstavak 1. u vezi s člankom 33. stavkom 1. i člankom
162.)

56\. bez odobrenja organizacije za emitiranje ili drugog nositelja prava
organizacije za emitiranje umnoži programski signal radi distribuiranja
(članak 158. stavak 1. podstavci 2. i 3. u vezi s člankom 33. stavkom
1., člankom 34. stavkom 1. i člankom 162.)

57\. bez odobrenja organizacije za emitiranje ili drugog nositelja prava
organizacije za emitiranje distribuira, osim iznajmljivanja, fiksirani
programski signal (članak 158. stavak 1. podstavak 3. u vezi s člankom
34. stavkom 1. i člankom 162.)

58\. bez odobrenja organizacije za emitiranje ili drugog nositelja prava
organizacije za emitiranje emitira programski signal (članak 158.
stavak 1. podstavak 4. u vezi s člancima 36., 42. i 162.)

59\. bez odobrenja organizacije za emitiranje ili drugog nositelja prava
organizacije za emitiranje reemitira programski signal (članak 158.
stavak 1. podstavak 5. u vezi s člancima 36., 44. i 162.)

60\. bez odobrenja organizacije za emitiranje ili drugog nositelja prava
organizacije za emitiranje prenese izravnim protokom programski signal
(članak 158. stavak 1. podstavak 6. u vezi s člancima 36., 45. i 162.)

61\. bez odobrenja organizacije za emitiranje ili drugog nositelja prava
organizacije za emitiranje javno priopći programski signal emitiran,
reemitiran, prenesen izravnim protokom ili učinjen dostupnim javnosti
ako je takvo priopćavanje pristupačno javnosti uz plaćanje ulaznice
(članak 158. stavak 1. podstavak 7. u vezi s člancima 36., 47. i 162.)

62\. bez odobrenja organizacije za emitiranje ili drugog nositelja prava
organizacije za emitiranje učini dostupnim javnosti programski signal
(članak 158. stavak 1. podstavak 8. u vezi s člancima 36., 46. i 162.)

63\. bez odobrenja organizacije za emitiranje ili drugog nositelja prava
organizacije za emitiranje umnoži i priopći javnosti, uključujući učini
dostupnim javnosti programski signal u okviru prateće internetske usluge
(članak 158. stavak 1. podstavak 9. u vezi s člancima 36., 48. i 162.)

64\. bez odobrenja organizacije za emitiranje ili drugog nositelja prava
organizacije za emitiranje priopći javnosti, uključujući učini dostupnim
javnosti pri davanju pristupa javnosti programskim signalima koje su
učitali korisnici na platformama za dijeljenje sadržaja putem interneta
(članak 158. stavak 1. podstavak 10. u vezi s člancima 36., 50. i 162.)

65\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
umnožava radi distribuiranja informativnu publikaciju ili njezin dio
(članak 165. stavak 1. podstavci 1. i 2. u vezi s člankom 33. stavkom
1., člankom 34. stavkom 1. i člankom 172.)

66\. kao proizvođač praznih nosača zvuka, slike ili teksta ili
proizvođač uređaja za tonsko i vizualno snimanje ili proizvođač uređaja
za fotokopiranje ili uvoznik praznih nosača zvuka, slike ili teksta ili
uvoznik uređaja za tonsko i vizualno snimanje ili uvoznik uređaja za
fotokopiranje ne plati odgovarajuću naknadu za umnožavanje informativne
publikacije kad se ona može umnožavati bez odobrenja nakladnika
informativne publikacije za privatno korištenje (članak 185. stavak 1. u
vezi s člankom 183. stavkom 2. i člankom 184. stavkom 1.)

67\. kao pružatelj usluge fotokopiranja uz naplatu ne plati odgovarajuću
naknadu za umnožavanje informativne publikacije kad se ona može
umnožavati bez odobrenja nakladnika informativne publikacije
fotokopiranjem za privatno korištenje (članak 185. stavak 1. u vezi s
člankom 183. stavkom 3.)

68\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
distribuira, osim iznajmljivanja, informativnu publikaciju (članak 165.
stavak 1. podstavak 2. u vezi s člankom 34. stavkom 1. i člankom 172.)

69\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
iznajmi primjerak informativne publikacije (članak 165. stavak 1.
podstavak 2. i članak 218. stavak 3. točka 4. podtočka a) u vezi s
člankom 34. stavkom 6. i člankom 172.)

70\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
skladišti informativnu publikaciju radi distribuiranja (članak 165.
stavak 1. podstavak 2. u vezi s člankom 34. stavkom 1. i člankom 172.)

71\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
poduzima druge radnje radi distribuiranja informativne publikacije
(članak 165. stavak 1. podstavak 2. u vezi s člankom 34. stavkom 1. i
člankom 172.)

72\. ne plati naknadu za javnu posudbu informativne publikacije ako se
izvornik ili primjerci informativne publikacije, u pogledu kojih je
dopušteno daljnje distribuiranje, posredovanjem javnih knjižnica daju na
korištenje u ograničenom razdoblju, bez ostvarivanja izravne ili
neizravne imovinske ili komercijalne koristi (članak 165. stavak 1.
podstavak 2. u vezi s člankom 34. stavcima 3. i 7. i člankom 172.)

73\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija na
bilo koji način priopći javnosti informativnu publikaciju ili njezin dio
(članak 165. stavak 1. podstavak 3. u vezi s člancima 36. i 172.)

74\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
preradi informativnu publikaciju ili njezin dio (članak 165. stavak 1.
podstavak 4. u vezi s člancima 54. i 172.)

75\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
umnoži informativnu publikaciju ili njezin dio u okviru usluge
informacijskog društva (članak 166. stavak 1. podstavak 1. u vezi s
člankom 33. stavkom 1. i člankom 172.)

76\. bez odobrenja nakladnika informativnih publikacija ili drugog
nositelja prava nakladnika informativnih publikacija ili organizacije za
kolektivno ostvarivanje prava nakladnika informativnih publikacija
priopći javnosti na bilo koji način informativnu publikaciju ili njezin
dio u okviru usluge informacijskog društva (članak 166. stavak 1.
podstavak 2. u vezi s člancima 36. i 172.)

77\. bez odobrenja proizvođača neoriginalne baze podataka ili drugog
nositelja prava proizvođača neoriginalne baze podataka umnoži
neoriginalnu bazu podataka (članak 175. stavak 1. podstavak 1. u vezi s
člankom 33. stavkom 1. i člankom 179.)

78\. bez odobrenja proizvođača neoriginalne baze podataka ili drugog
nositelja prava proizvođača neoriginalne baze podataka distribuira, osim
iznajmljivanjem, neoriginalnu bazu podataka (članak 175. stavak 1.
podstavak 2. u vezi s člankom 34. stavkom 1. i člankom 179.)

79\. bez odobrenja proizvođača neoriginalne baze podataka ili drugog
nositelja prava proizvođača neoriginalne baze podataka iznajmi
neoriginalnu bazu podataka (članak 175. stavak 1. podstavak 2. u vezi s
člankom 34. stavcima 2. i 6. i člankom 179.)

80\. bez odobrenja proizvođača neoriginalne baze podataka ili drugog
nositelja prava proizvođača neoriginalne baze podataka na bilo koji
način priopći javnosti neoriginalnu bazu podataka (članak 175. stavak 1.
podstavak 3. u vezi s člancima 36. i 179.)

81\. bez odobrenja proizvođača neoriginalne baze podataka ili drugog
nositelja prava proizvođača neoriginalne baze podataka preradi
neoriginalnu bazu podataka (članak 175. stavak 1. podstavak 4. u vezi s
člancima 54. i 179.)

82\. kao proizvođač praznih nosača zvuka, slike ili teksta ili
proizvođač uređaja za tonsko i vizualno snimanje ili proizvođač uređaja
za fotokopiranje ili uvoznik praznih nosača zvuka, slike ili teksta ili
uvoznik uređaja za tonsko i vizualno snimanje ili uvoznik uređaja za
fotokopiranje ne plati odgovarajuću naknadu za umnožavanje pisanih
izdanja nakladnika za privatno korištenje (članak 185. stavak 3. u vezi
s člankom 183. stavkom 2. i člankom 184. stavkom 1.)

83\. kao pružatelj usluge fotokopiranja uz naplatu ne plati odgovarajuću
naknadu za umnožavanje pisanih izdanja nakladnika za privatno korištenje
(članak 185. stavak 3. u vezi s člankom 183. stavkom 3.)

84\. ne navede jasno i na vidljiv način u svojoj objavi naziv nakladnika
informativne publikacije, organizacije za emitiranje, drugog nakladnika
medija ili elektroničkog medija koji je prvi objavio dnevnu novost,
drugu vijest ili drugu medijsku informaciju kad javno prenosi dnevne
novosti i druge vijesti koje imaju karakter običnih medijskih
informacija i nisu predmetom autorskog prava te druge medijske
informacije za koje je saznao iz drugih javno objavljenih izvora (članak
18. stavak 4. podstavak 1.)

85\. ne navede jasno i na vidljiv način u svojoj objavi ime i prezime
novinara koji je potpisan pri objavi dnevne novosti, druge vijesti ili
druge medijske informacije, ako je to u skladu s uobičajenom praksom u
medijskom izvješćivanju, kad javno prenosi dnevne novosti i druge
vijesti koje imaju karakter običnih medijskih informacija i nisu
predmetom autorskog prava te druge medijske informacije za koje je
saznao iz drugih javno objavljenih izvora (članak 18. stavak 4.
podstavak 2.)

86\. ne navede na primjeren, jasan i vidljiv način naziv nakladnika
informativne publikacije, organizacije za emitiranje, drugog nakladnika
medija ili elektroničkog medija kao izvore za stvaranje svojih javnih
objava istih dnevnih novosti i drugih vijesti ili drugih medijskih
informacija, na način za koji po ovome zakonu nije potrebno pribaviti
odobrenje nositelja prava ili organizacije za kolektivno ostvarivanje
prava (članak 18. stavak 5. podstavak 1.)

87\. ne navede na primjeren, jasan i vidljiv način ime i prezime
novinara koji je potpisan pri objavi dnevne novosti, druge vijesti ili
druge medijske informacije, ako je to u skladu s uobičajenom praksom u
medijskom izvješćivanju, kao izvore za stvaranje svojih javnih objava
istih dnevnih novosti i drugih vijesti ili drugih medijskih informacija,
na način za koji po ovome zakonu nije potrebno pribaviti odobrenje
nositelja prava ili organizacije za kolektivno ostvarivanje prava
(članak 18. stavak 5. podstavak 2.).

\(2\) Za prekršaje iz stavka 1. ovoga članka kaznit će se novčanom
kaznom od 2000,00 do 10.000,00 kuna odgovorna osoba u pravnoj osobi.

\(3\) Za prekršaje iz stavka 1. ovoga članka kaznit će se novčanom
kaznom od 5000,00 do 50.000,00 kuna fizička osoba obrtnik odnosno osoba
koja obavlja drugu samostalnu djelatnost kad je prekršaj počinila u vezi
s obavljanjem svog obrta odnosno samostalne djelatnosti.

\(4\) Za prekršaje iz stavka 1. ovoga članka kaznit će se novčanom
kaznom od 2000,00 do 10.000,00 kuna fizička osoba.

Povreda provedbe ograničenja autorskog prava i srodnih prava

Članak 297.

\(1\) Novčanom kaznom od 5000,00 do 50.000,00 kuna kaznit će se za
prekršaj pravna osoba ako:

1\. osobama kojima je prema odredbama članaka od 181. do 212. ovoga
Zakona dopušteno korištenje autorskog djela ili predmeta srodnih prava i
koje su dokazale da su ispunjene pretpostavke iz članka 181. ovoga
Zakona, a korištenje ili pristup im je onemogućen primjenom tehničkih
mjera iz članka 276. ovoga Zakona, ne omogući način na koji će moći
koristiti autorsko djelo ili predmet srodnih prava u skladu s
ograničenjima iz članaka od 181. do 212. ovoga Zakona, osiguravanjem
posebnih mjera ili sklapanjem sporazuma (članak 213. stavak 1.)

2\. na svakom primjerku autorskog djela ili predmeta srodnih prava
proizvedenom ili uvezenom u gospodarske svrhe ne označi jasno i vidljivo
primjenu tehničkih mjera, navodeći podatke o tehničkoj mjeri i njezinim
učincima te svoje ime i adresu za kontakt (članak 213. stavak 7.).

\(2\) za prekršaje iz stavka 1. ovoga članka kaznit će se novčanom
kaznom od 1000,00 do 5000,00 kuna odgovorna osoba u pravnoj osobi.

\(3\) Za prekršaje iz stavka 1. ovoga članka kaznit će se novčanom
kaznom od 5000,00 do 30.000,00 kuna fizička osoba obrtnik odnosno osoba
koja obavlja drugu samostalnu djelatnost kad je prekršaj počinila u vezi
s obavljanjem svog obrta odnosno samostalne djelatnosti.

\(4\) Za prekršaje iz stavka 1. ovoga članka kaznit će se novčanom
kaznom od 1000,00 do 5000,00 kuna fizička osoba.

Nedostavljanje podataka

Članak 298.

\(1\) Novčanom kaznom od 5000,00 do 30.000,00 kuna kaznit će se za
prekršaj pravna osoba koja koristi autorsko djelo ili predmet srodnog
prava ako organizaciji za kolektivno ostvarivanje prava ne dostavi
relevantne podatke kojima raspolaže, a koji su potrebni za naplatu
prihoda od prava i/ili raspodjelu iznosa dugovanih nositeljima prava, u
ugovorenom ili prethodno određenom roku te u ugovorenom ili prethodno
određenom obliku (članak 234. stavak 1.).

\(2\) Za prekršaje iz stavka 1. ovoga članka kaznit će se novčanom
kaznom od 1000,00 do 5000,00 kuna odgovorna osoba u pravnoj osobi.

\(3\) Za prekršaje iz stavka 1. ovoga članka kaznit će se novčanom
kaznom od 5000,00 do 10.000,00 kuna fizička osoba obrtnik odnosno osoba
koja obavlja drugu samostalnu djelatnost kad je prekršaj počinila u vezi
s obavljanjem svog obrta odnosno samostalne djelatnosti.

\(4\) Za prekršaje iz stavka 1. ovoga članka kaznit će se novčanom
kaznom od 1000,00 do 5000,00 kuna fizička osoba.

Neovlašteno kolektivno ostvarivanje prava

Članak 299.

\(1\) Novčanom kaznom od 5000,00 do 50.000,00 kuna kaznit će se za
prekršaj pravna osoba:

1\. koja ima sjedište ili poslovni nastan u Republici Hrvatskoj ako
djelatnost kolektivnog ostvarivanja prava iz ovoga Zakona obavlja bez
odobrenja Zavoda (članak 224. stavak 1. i članak 225. stavak 2.)

2\. koja ima sjedište ili poslovni nastan u Republici Hrvatskoj ako
djelatnost kolektivnog ostvarivanja prava iz ovoga Zakona obavlja
protivno odobrenju Zavoda koje mu je izdano u skladu s člankom 224.
stavkom 1. ili člankom 225. stavkom 2. ovoga Zakona ili protivno
odredbama ovoga Zakona (članak 267. stavak 4.)

3\. koja ima sjedište ili poslovni nastan u državi članici Europske
unije koja nije Republika Hrvatska, ako po pravu države u kojoj ima
sjedište ili poslovni nastan ne može u toj državi obavljati djelatnost
kolektivnog ostvarivanja prava, a obavlja takvu djelatnost u Republici
Hrvatskoj (članak 225. stavak 3. i članak 266. stavak 7.)

4\. koja ima sjedište ili poslovni nastan u državi članici Europske
unije koja nije Republika Hrvatska, ako po pravu države u kojoj ima
sjedište ili poslovni nastan može u toj državi obavljati djelatnost
kolektivnog ostvarivanja prava, ali takvu djelatnost obavlja u Republici
Hrvatskoj, a da o namjeri obavljanja te djelatnosti u Republici
Hrvatskoj prethodno nije obavijestila Zavod (članak 225. stavak 3. i
članak 266. stavak 7.)

5\. koja ima sjedište ili poslovni nastan u državi članici Europske
unije koja nije Republika Hrvatska, a u Republici Hrvatskoj obavlja
poslove kolektivnog ostvarivanja prava protivno odredbama ovoga Zakona
(članak 267. stavak 6.).

\(2\) Za prekršaje iz stavka 1. ovoga članka kaznit će se novčanom
kaznom od 1000,00 do 5000,00 kuna odgovorna osoba u pravnoj osobi.

\(3\) Za prekršaje iz stavka 1. ovoga članka kaznit će se novčanom
kaznom od 5000,00 do 30.000,00 kuna fizička osoba obrtnik odnosno osoba
koja obavlja drugu samostalnu djelatnost kad je prekršaj počinila u vezi
s obavljanjem svog obrta odnosno samostalne djelatnosti.

Prekršaji počinjeni radi stjecanja imovinske koristi

Članak 300.

\(1\) Novčanom kaznom od 10.000,00 do 100.000,00 kuna kaznit će se
pravna osoba ako je prekršaje iz članaka od 296. do 299. ovoga Zakona
počinila radi stjecanja imovinske koristi.

\(2\) Za prekršaje iz stavka 1. ovoga članka kaznit će se novčanom
kaznom od 4000,00 do 10.000,00 kuna odgovorna osoba u pravnoj osobi.

\(3\) Za prekršaje iz stavka 1. ovoga članka kaznit će se novčanom
kaznom od 5000,00 do 100.000,00 kuna fizička osoba obrtnik odnosno osoba
koja obavlja drugu samostalnu djelatnost kad je prekršaj počinila u vezi
s obavljanjem svog obrta odnosno samostalne djelatnosti.

\(4\) Za prekršaje iz stavka 1. ovoga članka kaznit će se novčanom
kaznom od 4000,00 do 10.000,00 kuna fizička osoba.

### DIO OSMI POSEBNE ODREDBE O HRVATSKIM AUDIOVIZUALNIM DJELIMA U ARHIVU I PROGRAMIMA HRVATSKE RADIOTELEVIZIJE

Pripadanje autorskih prava na audiovizualnim djelima koja se nalaze u
arhivi Hrvatske radiotelevizije, a nastala su prije 1990. godine

Članak 301.

\(1\) Audiovizualna djela čija je prva standardna kopija nastala prije
1990. godine, čiji je glavni redatelj ili autor scenarija ili glavni
snimatelj ili glavni montažer slike i zvuka ili skladatelj glazbe
posebno skladane za korištenje u tom audiovizualnom djelu ili glavni
crtač ili animator (ako postoje) hrvatski državljanin ili pripadnik
hrvatskog naroda ili koje je producirao ili koproducirao audiovizualni
producent koji je u vrijeme nastanka prve standardne kopije takvog
audiovizualnog djela imao sjedište na prostoru Republike Hrvatske
odnosno njezine države prednice i čiji se primjerak na dan stupanja na
snagu ovoga Zakona nalazi u arhivi Hrvatske radiotelevizije
predstavljaju kulturna dobra u smislu zakona kojim se uređuje očuvanje i
zaštita kulturnih dobara.

\(2\) Smatra se da autorska imovinska prava na audiovizualnim djelima iz
stavka 1. ovoga članka kao koautorima pripadaju: glavnom redatelju kao
glavnom koautoru, autoru scenarija, glavnom snimatelju, glavnom
montažeru slike i zvuka, autoru glazbe posebno skladane za to
audiovizualno djelo te glavnom crtaču ili animatoru, ako je riječ o
crtanom ili animiranom audiovizualnom djelu.

\(3\) Audiovizualni producenti audiovizualnih djela iz stavka 1. ovoga
članka mogu u roku od dvije godine od dana stupanja na snagu ovoga
Zakona podnijeti Hrvatskoj radioteleviziji pisani dokaz u obliku ugovora
ili sličnog pravnog posla o stjecanju autorskih imovinskih prava
iskorištavanja na tim audiovizualnim djelima. Ako je audiovizualni
producent takvog audiovizualnog djela prestao postojati, a postoji
njegov pravni sljednik, uz dokaze o stjecanju autorskih imovinskih prava
iskorištavanja, takav pravni sljednik dužan je podnijeti dokaz i o
svojem pravnom sljedništvu.

\(4\) Ako u roku iz stavka 3. ovoga članka audiovizualni producent
audiovizualnog djela iz stavka 1. ovoga članka ili njegov pravni
sljednik ne podnese dokaze o stjecanju autorskih imovinskih prava
iskorištavanja i dokaze o pravnom sljedništvu, istekom toga roka
predmnijeva iz stavka 2. ovoga članka postaje neoboriva.

Ostvarivanje autorskih prava za audiovizualna djela koja se nalaze u
arhivi Hrvatske radiotelevizije, a nastala su prije 1990. godine

Članak 302.

\(1\) Hrvatska radiotelevizija ovlaštena je, na temelju ovoga članka,
audiovizualna djela iz članka 301. stavka 1. ovoga Zakona umnožavati,
distribuirati, emitirati, reemitirati, činiti dostupnim javnosti,
priopćavati javnosti i činiti dostupnim javnosti u okviru prateće
internetske usluge te učitavati na platforme za dijeljenje sadržaja
putem interneta, sve u komercijalne ili nekomercijalne svrhe, bez
odobrenja autora iz članka 301. stavka 2. ovoga Zakona, pod uvjetom da s
odgovarajućom organizacijom za kolektivno ostvarivanje prava koja ima
odobrenje sukladno odredbama ovoga Zakona sklopi ugovor u kojem će se
odrediti jedinstvena godišnja naknada za sve navedene oblike
iskorištavanja audiovizualnih djela iz članka 301. stavka 1. ovoga
Zakona, u paušalnom iznosu.

\(2\) Organizacija za kolektivno ostvarivanje prava iz stavka 1. ovoga
članka odredit će u svojim pravilima o raspodjeli omjere udjela u
naknadi iz stavka 1. ovoga članka, između glavnog koautora i ostalih
koautora iz članka 301. stavka 2. ovoga Zakona te će najmanje jednom
godišnje raspodjeljivati odgovarajuće iznose naknada tim osobama odnosno
njihovim nasljednicima i drugim pravnim sljednicima, sukladno podacima o
korištenju audiovizualnih djela iz članka 301. stavka 1. ovoga Zakona
koje dobije od Hrvatske radiotelevizije.

\(3\) Odredba stavka 1. ovoga članka ne primjenjuje se na audiovizualna
djela iz članka 301. stavka 1. ovoga Zakona, u odnosu na koja
audiovizualni producent odnosno njegov pravni sljednik dokaže stjecanje
autorskih imovinskih prava iskorištavanja i svoje pravno sljedništvo u
skladu s člankom 301. stavkom 3. ovoga Zakona.

\(4\) Smatra se da ugovor koji Hrvatska radiotelevizija sklopi s
organizacijama za kolektivno ostvarivanje prava koje imaju odobrenje
sukladno odredbama ovoga Zakona za kolektivno ostvarivanje odgovarajućih
autorskih glazbenih prava, glazbenih prava umjetnika izvođača te
proizvođača fonograma obuhvaća i naknadu za iskorištavanja svih
glazbenih djela, glazbenih umjetničkih izvedaba i fonograma koji se
koriste u audiovizualnim djelima iz članka 301. stavka 1. ovoga Zakona
te da za njihovo korištenje nije potrebno ishoditi nikakvo dodatno
odobrenje, uključujući odobrenje za emitiranje, preradu i umnožavanje.

Glumačke izvedbe u audiovizualnim djelima koja se nalaze u arhivi
Hrvatske radiotelevizije, a nastala su prije 1990. godine

Članak 303.

Smatra se da sva imovinska prava na glumačkim umjetničkim izvedbama u
audiovizualnim djelima iz članka 301. stavka 1. ovoga Zakona, za koja
audiovizualni producent odnosno njegov pravni sljednik ne podnesu dokaze
o stjecanju prava iskorištavanja glumačkih izvedaba i o svojem pravnom
sljedništvu, na način kako je propisano u članku 302. stavku 3. ovoga
Zakona, pripadaju Hrvatskoj radioteleviziji.

Ponovljena emitiranja hrvatskih audiovizualnih djela u programima
Hrvatske radiotelevizije

Članak 304.

\(1\) Za svako ponovljeno emitiranje nakon prvog emitiranja (u daljnjem
tekstu: reprizno emitiranje) audiovizualnog djela, čiji je glavni
koautor hrvatski državljanin ili pripadnik hrvatskog naroda, u
programima Hrvatske radiotelevizije, glavnom koautoru pripada primjerena
i razmjerna naknada koja se obavezno ostvaruje putem odgovarajuće
organizacije za kolektivno ostvarivanje prava koja ima odobrenje
sukladno odredbama ovoga Zakona.

\(2\) Hrvatska radiotelevizija dužna je sklopiti ugovor s odgovarajućom
organizacijom za kolektivno ostvarivanje prava koja ima odobrenje
sukladno odredbama ovoga Zakona, u kojem će se odrediti jedinstvena
godišnja naknada za sva reprizna emitiranja iz stavka 1. ovoga članka, u
paušalnom iznosu.

\(3\) Ako Hrvatska radiotelevizija ne sklopi ugovor s odgovarajućom
organizacijom za kolektivno ostvarivanje prava koja ima odobrenje
sukladno odredbama ovoga Zakona, naknada će se odrediti uz odgovarajuću
primjenu odredaba iz članaka 235. i 236. ovoga Zakona u pogledu postupka
utvrđivanja paušalne naknade te članka 67. ovoga Zakona u pogledu iznosa
jedinstvene godišnje naknade u paušalnom iznosu.

\(4\) U svemu ostalom na postupanje organizacije za kolektivno
ostvarivanje prava iz ovoga članka primjenjuju se na odgovarajući način
odredbe o kolektivnom ostvarivanju prava iz ovoga Zakona.

\(5\) Ovaj članak ne utječe na ugovore o audiovizualnoj produkciji koje
sklapaju audiovizualni producenti i glavni koautori međusobno te
audiovizualni producenti i Hrvatska radiotelevizija, kao ni na naknade
ugovorene u tim ugovorima za stvaranje audiovizualnih djela te za
osnivanje prava iskorištavanja na njima, bez obzira na to kada su ti
ugovori sklopljeni. Ovaj članak ostavlja netaknutim sva prava i obveze
ugovornih strana u takvim ugovorima.

### DIO DEVETI PRIJELAZNE I ZAVRŠNE ODREDBE

Primjena Zakona na predmete zaštite nastale prije njegova stupanja na
snagu

Članak 305.

\(1\) Ovaj se Zakon primjenjuje na sva autorska djela, sve izvedbe
umjetnika izvođača, sve fonograme, sve videograme, sve programske
signale, sve neoriginalne baze podataka te sva pisana izdanja u pogledu
kojih prava nisu prestala do dana stupanja na snagu ovoga Zakona.

\(2\) Ovaj se Zakon primjenjuje na informativne publikacije koje su prvi
put objavljene nakon 6. lipnja 2019.

\(3\) Sva prava autora, umjetnika izvođača, proizvođača fonograma,
audiovizualnih producenata, organizacija za emitiranje, proizvođača baza
podataka te nakladnika pisanih izdanja stečena prije stupanja na snagu
ovoga Zakona, kao i sva prava iskorištavanja stečena prije stupanja na
snagu ovoga Zakona ostaju netaknuta.

Primjena Zakona na ugovore nastale prije njegova stupanja na snagu

Članak 306.

\(1\) U odnosu na ugovore sklopljene prije 1. srpnja 1994., pravo iz
članka 34. stavka 6. odnosno članka 135. stavka 2. ovoga Zakona postoji
samo u slučaju u kojem je autor odnosno umjetnik izvođač ili njihov
zastupnik podnio zahtjev u tu svrhu prije 1. siječnja 1997. U slučaju
nepostojanja sporazuma između nositelja prava o visini naknade, naknada
se određuje u skladu s odredbama članka 235. ovoga Zakona.

\(2\) Na ugovore i sporazume o ostvarivanju autorskog i srodnih prava
koji se odnose na radnje umnožavanja i priopćavanja javnosti,
uključujući činjenje dostupnim javnosti, u okviru prateće internetske
usluge, koji su sklopljeni prije stupanja na snagu ovoga Zakona, a
istječu nakon 7. lipnja 2023., od 7. lipnja 2023. primjenjuje se načelo
države podrijetla iz članka 49. stavka 1. ovoga Zakona.

\(3\) Na odobrenja za radnje priopćavanja javnosti koje se poduzimaju
prijenosom programa izravnim protokom, koja su dobivena prije stupanja
na snagu ovoga Zakona, a istječu nakon 7. lipnja 2025., ne primjenjuje
se članak 45. ovoga Zakona do 7. lipnja 2025.

\(4\) Ugovori između umjetnika izvođača i proizvođača fonograma o
osnivanju prava iskorištavanja izvedbe fiksirane na fonogram, koji su
sklopljeni prije 1. studenoga 2013., proizvode učinke do isteka roka
zaštite umjetnika izvođača iz članka 138. ovoga Zakona, osim ako je u
ugovorima drukčije određeno ili ako nastupe okolnosti iz članka 146.
stavka 5. ili članka 148. stavka 4. ovoga Zakona ili ako je ugovor
prestao iz bilo kojeg drugog razloga.

\(5\) Ugovori o iskorištavanju glazbenih izvedaba umjetnika izvođača
koji su između umjetnika izvođača i proizvođača fonograma sklopljeni
prije stupanja na snagu ovoga Zakona moraju se uskladiti s odredbama
ovoga Zakona u roku od tri godine od dana stupanja na snagu ovoga
Zakona, u protivnom će se smatrati da proizvođač fonograma nije stekao
prava iskorištavanja glazbenih umjetničkih izvedaba na internetu te da
se prava umjetnika izvođača u vezi s iskorištavanjem glazbenih
umjetničkih izvedaba na internetu ostvaruju kolektivno.

Primjena Zakona na autorska djela nastala u radnom odnosu i po narudžbi

Članak 307.

Na autorska djela i predmete srodnih prava koji nastanu u radnom odnosu
ili po narudžbi nakon stupanja na snagu ovoga Zakona, a na temelju
ugovora o radu odnosno ugovora o narudžbi sklopljenih prije stupanja na
snagu ovoga Zakona primjenjuje se ovaj Zakon.

Odobrenja za kolektivno ostvarivanje prava

Članak 308.

Odobrenja za obavljanje djelatnosti kolektivnog ostvarivanja prava koja
je Zavod izdao organizacijama za kolektivno ostvarivanje prava i koja su
na snazi na dan stupanja na snagu ovoga Zakona ostaju na snazi.

Cjenici organizacija za kolektivno ostvarivanje prava

Članak 309.

Svi cjenici (tarife) organizacija za kolektivno ostvarivanje prava koji
su važeći na dan stupanja na snagu ovoga Zakona ostaju na snazi.

Imenovanje Vijeća stručnjaka nakon stupanja na snagu Zakona

Članak 310.

\(1\) Vijeće stručnjaka koje je imenovano prema Zakonu o autorskom pravu
i srodnim pravima (»Narodne novine«, br. 167/03., 79/07., 80/11.,
141/13., 127/14., 62/17. i 96/18.) nastavlja s radom sukladno odredbama
toga Zakona do imenovanja Vijeća stručnjaka prema stavku 2. ovoga
članka, kada mu prestaje mandat.

\(2\) Ministar nadležan za područje autorskog i srodnih prava imenovat
će Vijeće stručnjaka na prijedlog glavnog ravnatelja Zavoda, sukladno
ovome Zakonu, u roku od dva mjeseca od dana njegova stupanja na snagu.

Dužnost Hrvatske radiotelevizije u odnosu na audiovizualna djela koja se
nalaze u arhivi Hrvatske radiotelevizije, a nastala su prije 1990.
godine

Članak 311.

U roku od osam dana od dana stupanja na snagu ovoga Zakona Hrvatska
radiotelevizija dužna je na svojim mrežnim stranicama objaviti javni
oglas u kojem poziva audiovizualne producente iz članka 301. stavka 3.
ovoga Zakona ili njihove pravne sljednike da podnesu dokaze o stjecanju
prava iskorištavanja na audiovizualnim djelima iz članka 301. stavka 1.
ovoga Zakona i o svome pravnom sljedništvu.

Povrede prava i postupci u tijeku

Članak 312.

\(1\) Povrede autorskog i srodnih prava koje su učinjene prije stupanja
na snagu ovoga Zakona rješavaju se prema odredbama Zakona o autorskom
pravu i srodnim pravima (»Narodne novine«, br. 167/03., 79/07., 80/11.,
141/13., 127/14., 62/17. i 96/18.).

\(2\) Postupci zaštite autorskog i srodnih prava, koji su pokrenuti do
stupanja na snagu ovoga Zakona, dovršit će se prema odredbama Zakona o
autorskom pravu i srodnim pravima (»Narodne novine«, br. 167/03.,
79/07., 80/11., 141/13., 127/14., 62/17. i 96/18.).

Podzakonski propisi

Članak 313.

\(1\) Ministar nadležan za područje autorskog i srodnih prava donijet će
pravilnike iz članka 224. stavka 14. te iz članka 238. stavka 11. ovoga
Zakona u roku od četiri mjeseca od dana stupanja na snagu ovoga Zakona.

\(2\) Pravilnik o stručnim mjerilima i postupku izdavanja odobrenja za
obavljanje djelatnosti kolektivnog ostvarivanja prava i o naknadama za
rad Vijeća stručnjaka za naknade u području autorskog prava i srodnih
prava (»Narodne novine«, broj 107/17.) te Pravilnik o visini naknade za
rad Vijeća stručnjaka za naknade u području autorskog prava i srodnih
prava (»Narodne novine«, broj 107/17.) ostaje na snazi do dana stupanja
na snagu pravilnika iz stavka 1. ovoga članka.

Prestanak propisa

Članak 314.

Danom stupanja na snagu ovoga Zakona prestaje važiti Zakon o autorskom
pravu i srodnim pravima (»Narodne novine«, br. 167/03., 79/07., 80/11.,
141/13., 127/14., 62/17. i 96/18.).

Stupanje Zakona na snagu

Članak 315.

Ovaj Zakon stupa na snagu osmoga dana od dana objave u »Narodnim
novinama«, osim članka 69. ovoga Zakona koji stupa na snagu 7. lipnja
2022. te članka 217. stavka 3. točke 2. podtočke a) i članka 218. stavka
3. točke 4. podtočke a) ovoga Zakona koji stupaju na snagu 1. siječnja
2023.
