**ZAKON O MEĐUNARODNOJ I PRIVREMENOJ ZAŠTITI**

[Prvi dio OPĆE ODREDBE
[2](#prvi-dio-opće-odredbe)](#prvi-dio-opće-odredbe)

[Glava I. TEMELJNE ODREDBE
[2](#glava-i.-temeljne-odredbe)](#glava-i.-temeljne-odredbe)

[Glava I.a AKT STRATEŠKOG PLANIRANJA ZA PROVEDBU SUSTAVA UPRAVLJANJA
AZILOM I MIGRACIJAMA
[8](#glava-i.a-akt-strateškog-planiranja-za-provedbu-sustava-upravljanja-azilom-i-migracijama)](#glava-i.a-akt-strateškog-planiranja-za-provedbu-sustava-upravljanja-azilom-i-migracijama)

[Glava II. UVJETI ZA ODOBRENJE MEĐUNARODNE ZAŠTITE
[9](#glava-ii.-uvjeti-za-odobrenje-međunarodne-zaštite)](#glava-ii.-uvjeti-za-odobrenje-međunarodne-zaštite)

[Glava III. POSTUPOVNE ODREDBE
[12](#glava-iii.-postupovne-odredbe)](#glava-iii.-postupovne-odredbe)

[I. Odjeljak Radnje u postupku
[12](#i.-odjeljak-radnje-u-postupku)](#i.-odjeljak-radnje-u-postupku)

[II. Odjeljak Redovni postupak
[14](#ii.-odjeljak-redovni-postupak)](#ii.-odjeljak-redovni-postupak)

[III. Odjeljak Posebni postupci
[15](#iii.-odjeljak-posebni-postupci)](#iii.-odjeljak-posebni-postupci)

[IV. Odjeljak Prestanak i poništenje
[18](#iv.-odjeljak-prestanak-i-poništenje)](#iv.-odjeljak-prestanak-i-poništenje)

[V. Odjeljak Pravni lijek
[19](#v.-odjeljak-pravni-lijek)](#v.-odjeljak-pravni-lijek)

[Glava IV. PRAVA I OBVEZE TRAŽITELJA
[20](#glava-iv.-prava-i-obveze-tražitelja)](#glava-iv.-prava-i-obveze-tražitelja)

[Glava V. PRAVA I OBVEZE AZILANTA I STRANCA POD SUPSIDIJARNOM ZAŠTITOM
[25](#glava-v.-prava-i-obveze-azilanta-i-stranca-pod-supsidijarnom-zaštitom)](#glava-v.-prava-i-obveze-azilanta-i-stranca-pod-supsidijarnom-zaštitom)

[Glava VI. PRIVREMENA ZAŠTITA
[30](#glava-vi.-privremena-zaštita)](#glava-vi.-privremena-zaštita)

[Glava VII. OVLASTI ZA DONOŠENJE PROPISA I VOĐENJE ZBIRKE PODATAKA
[33](#glava-vii.-ovlasti-za-donošenje-propisa-i-vođenje-zbirke-podataka)](#glava-vii.-ovlasti-za-donošenje-propisa-i-vođenje-zbirke-podataka)

[Glava VIII. PRIJELAZNE I ZAVRŠNE ODREDBE
[34](#glava-viii.-prijelazne-i-završne-odredbe)](#glava-viii.-prijelazne-i-završne-odredbe)

[Prijelazne i završne odredbe iz NN 127/17 od 20.12.2017.
[35](#prijelazne-i-završne-odredbe-iz-nn-12717-od-20.12.2017.)](#prijelazne-i-završne-odredbe-iz-nn-12717-od-20.12.2017.)

[Prijelazne i završne odredbe iz NN 33/23 od 24.03.2023.
[35](#prijelazne-i-završne-odredbe-iz-nn-3323-od-24.03.2023.)](#prijelazne-i-završne-odredbe-iz-nn-3323-od-24.03.2023.)

[Prijelazne i završne odredbe iz NN 17/25 od 03.02.2025.
[36](#prijelazne-i-završne-odredbe-iz-nn-1725-od-03.02.2025.)](#prijelazne-i-završne-odredbe-iz-nn-1725-od-03.02.2025.)

**\**

**ZAKON O MEĐUNARODNOJ I PRIVREMENOJ ZAŠTITI**

### Prvi dio OPĆE ODREDBE

#### Glava I. TEMELJNE ODREDBE

Predmet Zakona

Članak 1.

Ovim se Zakonom propisuju načela, uvjeti i postupak odobrenja
međunarodne zaštite i privremene zaštite, status, prava i obveze
tražitelja međunarodne zaštite, azilanata, stranaca pod supsidijarnom
zaštitom, stranaca pod privremenom zaštitom te uvjeti i postupak
poništenja i prestanak azila, supsidijarne i privremene zaštite.

Članak 2. (NN
[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404),
[17/25](https://www.zakon.hr/cms.htm?id=540488))

\(1\) Ovim se Zakonom u pravni poredak Republike Hrvatske prenose
sljedeće direktive Europske unije:

-- Direktiva Vijeća 2001/55/EZ od 20. srpnja 2001. o minimalnim
standardima za dodjelu privremene zaštite u slučaju masovnog priljeva
raseljenih osoba te o mjerama za promicanje uravnoteženih napora država
članica pri prihvatu i snošenju posljedica prihvata tih osoba, (SL L
212, 7. 8. 2001.)

-- Direktiva Vijeća 2003/86/EZ od 22. rujna 2003. o pravu na spajanje
obitelji, (SL L 251, 3. 10. 2003.)

-- Direktiva 2011/95/EU Europskog parlamenta i Vijeća od 13. prosinca
2011. o standardima za kvalifikaciju državljana trećih zemalja ili osoba
bez državljanstva za ostvarivanje međunarodne zaštite, za jedinstveni
status izbjeglica ili osoba koje ispunjavaju uvjete za supsidijarnu
zaštitu te za sadržaj odobrene zaštite (preinačena), (SL L 337, 20. 12.
2011.)

-- Direktiva 2013/32/EU Europskog parlamenta i Vijeća od 26. lipnja
2013. o zajedničkim postupcima za priznavanje i oduzimanje međunarodne
zaštite (preinačena), (SL L 180, 29. 6. 2013.)

-- Direktiva 2013/33/EU Europskog parlamenta i Vijeća od 26. lipnja
2013. o utvrđivanju standarda za prihvat podnositelja zahtjeva za
međunarodnu zaštitu (preinačena), (SL L 180/96, 29. 6. 2013.).

\(2\) Ovim se Zakonom uređuje primjena sljedećih uredbi Europske unije:

-- [Uredba Komisije (EZ) br.
1560/2003](https://eur-lex.europa.eu/eli/reg/2003/1560) od 2. rujna
2003. o utvrđivanju detaljnih pravila za primjenu Uredbe Vijeća (EZ) br.
343/2003 o uvođenju kriterija i mehanizama za utvrđivanje države članice
odgovorne za razmatranje zahtjeva za azil koji državljanin treće zemlje
podnosi u jednoj od država članica, (SL L 222, 5. 9. 2003.)

-- [Uredba (EU) br.
603/2013](https://eur-lex.europa.eu/eli/reg/2013/603) Europskog
parlamenta i Vijeća od 26. lipnja 2013. o uspostavi sustava »Eurodac« za
usporedbu otisaka prstiju za učinkovitu primjenu Uredbe (EU) br.
604/2013 o utvrđivanju kriterija i mehanizama za određivanje države
članice odgovorne za razmatranje zahtjeva za međunarodnu zaštitu koji je
u jednoj od država članica podnio državljanin treće zemlje ili osoba bez
državljanstva i o zahtjevima za usporedbu s podacima iz Eurodaca od
strane tijela kaznenog progona država članica i Europola u svrhu
kaznenog progona te o izmjeni Uredbe (EU) br. 1077/2011 o osnivanju
Europske agencije za operativno upravljanje opsežnim informacijskim
sustavima u području slobode, sigurnosti i pravde (preinaka), (SL L 180,
29. 6. 2013.)

-- [Uredba (EU) br. 604/2013](https://www.zakon.hr/cms.htm?id=61190)
Europskog parlamenta i Vijeća od 26. lipnja 2013. o utvrđivanju
kriterija i mehanizama za određivanje države članice odgovorne za
razmatranje zahtjeva za međunarodnu zaštitu koji je u jednoj od država
članica podnio državljanin treće zemlje ili osoba bez državljanstva
(preinaka), (SL L 180, 29. 6. 2013.)

-- [Provedbena Uredba Komisije (EU) br.
118/2014](https://eur-lex.europa.eu/eli/reg_impl/2014/118) od 30.
siječnja 2014. o izmjeni Uredbe (EZ) br. 1560/2003 o utvrđivanju
detaljnih pravila za primjenu Uredbe Vijeća (EZ) br. 343/2003 o uvođenju
kriterija i mehanizama za utvrđivanje države članice odgovorne za
razmatranje zahtjeva za azil koji državljanin treće zemlje podnosi u
jednoj od država članica, (SL L 39, 8. 2. 2014.)

‒ [Uredba (EU) 2021/2303](https://www.zakon.hr/cms.htm?id=61777)
Europskog parlamenta i Vijeća od 15. prosinca 2021. o Agenciji Europske
unije za azil i stavljanju izvan snage Uredbe (EU) br. 439/2010 (SL L
468, 30. 12. 2021.)

-- [Uredba (EU) 2024/1351](https://www.zakon.hr/cms.htm?id=61190)
Europskog parlamenta i Vijeća od 14. svibnja 2024. o upravljanju azilom
i migracijama, izmjeni uredbi (EU) 2021/1147 i (EU) 2021/1060 i
stavljanju izvan snage Uredbe (EU) br. 604/2013 (SL L 2024/1351, 22. 5.
2024., u daljnjem tekstu: Uredba (EU) 2024/1351)

-- [Uredba (EU) 2024/1359](https://www.zakon.hr/cms.htm?id=61199)
Europskog parlamenta i Vijeća od 14. svibnja 2024. o kriznim situacijama
i situacijama više sile u području migracija i azila i izmjeni Uredbe
(EU) 2021/1147 (SL L 2024/1359, 22. 5. 2024., u daljnjem tekstu: Uredba
(EU) 2024/1359).

\(3\) Ministarstvo unutarnjih poslova (u daljnjem tekstu: Ministarstvo)
uspostavlja neposrednu suradnju i razmjenu informacija s Europskom
komisijom o provođenju direktiva iz stavka 1. ovoga članka i uredbi iz
stavka 2. ovoga članka, sukladno njihovim odredbama o suradnji.

\(4\) Suradnja i razmjena informacija s Europskom komisijom iz stavka 3.
ovoga članka provodit će se putem obrasca za izvješćivanje koji će
ministar nadležan za unutarnje poslove propisati pravilnikom kojim se
uređuju obrasci i zbirke podataka u postupku odobrenja međunarodne i
privremene zaštite.

Primjena drugih propisa

Članak 3.

\(1\) Odredbe Zakona o strancima na odgovarajući način primjenjuju se na
tražitelje međunarodne zaštite, azilante, strance pod supsidijarnom
zaštitom i strance pod privremenom zaštitom.

\(2\) Tražitelj međunarodne zaštite nema pravo podnijeti zahtjev za
odobrenje boravka sukladno odredbama Zakona o strancima. Azilant i
stranac pod supsidijarnom zaštitom nema pravo podnijeti zahtjev za
odobrenje privremenog ili autonomnog boravka sukladno odredbama Zakona o
strancima.

Značenje izraza

Članak 4. (NN [17/25](https://www.zakon.hr/cms.htm?id=540488))

\(1\) Pojedini izrazi, u smislu ovoga Zakona, imaju sljedeće značenje:

1. Međunarodna zaštita obuhvaća azil iz točke 2. ovoga stavka i
supsidijarnu zaštitu iz točke 3. ovoga stavka.

2. Azil je status koji se priznaje na temelju odluke nadležnog tijela o
ispunjenju uvjeta iz članka 20. ovoga Zakona.

3. Supsidijarna zaštita je status koji se priznaje na temelju odluke
nadležnog tijela o ispunjenju uvjeta iz članka 21. ovoga Zakona.

4. Privremena zaštita je zaštita hitnog i privremenog karaktera koja se
uvodi na temelju odluke Vijeća Europske unije o postojanju masovnog
priljeva raseljenih osoba sukladno članku 78. ovoga Zakona.

5. Tražitelj međunarodne zaštite (u daljnjem tekstu: tražitelj) je
državljanin treće zemlje ili osoba bez državljanstva koja izrazi namjeru
za podnošenje zahtjeva za međunarodnu zaštitu (u daljnjem tekstu:
zahtjev) do izvršnosti odluke o zahtjevu. Iznimno, tražitelj može biti i
državljanin države članice Europske unije kada je to propisano odredbama
Protokola 24. Ugovora iz Lisabona.

6. Azilant je izbjeglica u smislu Konvencije o statusu izbjeglica iz
1951. godine (u daljnjem tekstu: Konvencija iz 1951.) kojoj je priznat
azil iz točke 2. ovoga stavka.

7. Stranac pod supsidijarnom zaštitom je državljanin treće zemlje ili
osoba bez državljanstva kojoj je priznata supsidijarna zaštita iz točke
3. ovoga stavka.

8. Stranac pod privremenom zaštitom je državljanin treće zemlje ili
osoba bez državljanstva kojoj je odobrena zaštita iz točke 4. ovoga
stavka.

9. Stranac u transferu je državljanin treće zemlje ili osoba bez
državljanstva koja je u postupku primopredaje odgovornoj državi članici
Europskoga gospodarskog prostora radi razmatranja njezinog zahtjeva.

10. Zemlja podrijetla je zemlja čije državljanstvo ima državljanin treće
zemlje ili zemlja u kojoj je osoba bez državljanstva imala prethodno
uobičajeno boravište. Ako državljanin treće zemlje ima više
državljanstava, zemljom podrijetla smatrat će se svaka zemlja čiji je
državljanin.

11. Uobičajeno boravište ima državljanin treće zemlje ili osoba bez
državljanstva u onom mjestu u kojem se zadržava pod okolnostima na
temelju kojih se može zaključiti da ona u tom mjestu ili na tom području
ne boravi samo privremeno.

12. Namjera za podnošenje zahtjeva za međunarodnu zaštitu (u daljnjem
tekstu: namjera) je usmeno ili pismeno izražena volja državljanina treće
zemlje ili osobe bez državljanstva za podnošenje zahtjeva sukladno
članku 33. ovoga Zakona.

13. Naknadni zahtjev za međunarodnu zaštitu (u daljnjem tekstu: naknadni
zahtjev) je namjera izražena nakon izvršnosti odluke kojom se odlučilo o
osnovanosti prethodnog zahtjeva sukladno članku 38. ovoga Zakona ili
odluke kojom je postupak obustavljen sukladno članku 39. stavku 2. točki
4. ovoga Zakona.

14. Ranjive skupine su osobe lišene poslovne sposobnosti, djeca, djeca
bez pratnje, starije i nemoćne osobe, teško bolesne osobe, osobe s
invaliditetom, trudnice, samohrani roditelji s maloljetnom djecom, osobe
s duševnim smetnjama te žrtve trgovanja ljudima, žrtve mučenja,
silovanja ili drugog psihičkog, fizičkog i spolnog nasilja, kao što su
žrtve sakaćenja ženskih spolnih organa.

15. Tražitelj kojem su potrebna posebna postupovna i/ili prihvatna
jamstva je tražitelj koji s obzirom na svoje osobne okolnosti nije u
potpunosti sposoban ostvarivati prava te izvršavati obveze iz ovoga
Zakona bez odgovarajuće potpore.

16. Dijete je tražitelj, azilant, stranac pod supsidijarnom zaštitom i
stranac pod privremenom zaštitom mlađi od 18 godina.

17. Dijete bez pratnje je državljanin treće zemlje ili osoba bez
državljanstva mlađa od osamnaest godina, koja je ušla u Republiku
Hrvatsku bez pratnje odrasle osobe odgovorne za njega u smislu
roditeljske skrbi sukladno zakonodavstvu Republike Hrvatske, sve dok se
ne stavi pod skrb takve osobe, a uključuje i djecu koja su ostala bez
pratnje nakon što su ušla u Republiku Hrvatsku.

18. Članom obitelji tražitelja, azilanta, stranca pod supsidijarnom
zaštitom i stranca pod privremenom zaštitom smatra se:

-- bračni ili izvanbračni drug prema propisima Republike Hrvatske, kao i
osobe koje su u zajednici, koja se prema propisima Republike Hrvatske
može smatrati životnim partnerstvom ili neformalnim životnim
partnerstvom

-- maloljetno zajedničko dijete bračnih i izvanbračnih drugova; njihovo
zajedničko maloljetno posvojeno dijete; maloljetno dijete i maloljetno
posvojeno dijete bračnog, izvanbračnog druga ili životnog partnera koji
ostvaruje roditeljsku skrb o djetetu

-- punoljetna nevjenčana djeca tražitelja, azilanta, stranca pod
supsidijarnom zaštitom ili stranca pod privremenom zaštitom koja zbog
svog zdravstvenog stanja nisu u mogućnosti brinuti se za svoje potrebe

-- roditelj ili drugi zakonski zastupnik djeteta

-- srodnik prvog stupnja u ravnoj uzlaznoj lozi s kojim je živio u
zajedničkom kućanstvu, ako se utvrdi da je ovisan o skrbi tražitelja,
azilanta, stranca pod supsidijarnom zaštitom ili stranca pod privremenom
zaštitom.

19. Prebivalište je mjesto i adresa u Republici Hrvatskoj na kojoj se
osoba trajno nastanila radi ostvarivanja svojih prava i obveza vezanih
za životne interese, kao što su obiteljski, profesionalni, ekonomski,
socijalni, kulturni i drugi interesi.

20. Boravište je mjesto i adresa u Republici Hrvatskoj gdje osoba
privremeno boravi, ali se na toj adresi nije trajno nastanila.

21. Izvršnost odluke o zahtjevu nastupa dostavom odluke tražitelju, ako
tužba nije podnesena ili podnesena tužba nema odgodni učinak. Ako
podnesena tužba ima odgodni učinak, odluka o zahtjevu postaje izvršna
dostavom prvostupanjske presude upravnog suda.

\(2\) Ostali izrazi koji se koriste u ovome Zakonu imaju jednako
značenje kao izrazi definirani uredbama iz članka 2. stavka 2. ovoga
Zakona.

Rodna jednakost

Članak 5.

Izrazi koji se koriste u ovom Zakonu, a imaju rodno značenje, koriste se
neutralno i odnose se jednako na muški i ženski rod.

Načelo zabrane prisilnog udaljenja ili vraćanja\
(»non refoulement«)

Članak 6.

\(1\) Zabranjeno je prisilno udaljiti ili na bilo koji način vratiti
državljanina treće zemlje ili osobu bez državljanstva u zemlju:

− u kojoj bi njezin život ili sloboda bili ugroženi zbog rasne, vjerske
ili nacionalne pripadnosti, pripadnosti određenoj društvenoj skupini ili
zbog političkog mišljenja ili

− u kojoj bi mogla biti podvrgnuta mučenju, nečovječnom ili
ponižavajućem postupanju ili

− koja bi ju mogla izručiti drugoj zemlji, čime bi se narušilo načelo iz
podstavka 1. i 2. ovoga stavka.

\(2\) Državljanin treće zemlje ili osoba bez državljanstva, koja
ispunjava uvjete za odobrenje međunarodne zaštite ili joj je međunarodna
zaštita odobrena, može se prisilno udaljiti ili vratiti u zemlju u kojoj
ne bi bilo narušeno načelo iz stavka 1. ovoga članka, ako predstavlja
opasnost za nacionalnu sigurnost ili je pravomoćno osuđena za teško
kazneno djelo radi kojeg predstavlja opasnost za javni poredak.

Predaja i izručenje tražitelja

Članak 7. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Postupak odobrenja međunarodne zaštite ne sprječava predaju
tražitelja za kojeg je izdan Europski uhidbeni nalog.

\(2\) Postupak odobrenja međunarodne zaštite ne sprječava izvršenje
izručenja tražitelja trećoj zemlji za kojim je raspisana međunarodna
potraga, osim ako se izvršnom odlukom o izručenju narušava načelo iz
članka 6. ovoga Zakona.

\(3\) Postupak primopredaje stranca u transferu odgovornoj državi
članici Europskoga gospodarskog prostora ima prednost pred izvršenjem
izručenja državljanina treće zemlje ili osobe bez državljanstva trećoj
zemlji koja je raspisala međunarodnu potragu.

\(4\) Postupak odobrenja međunarodne zaštite sprječava izvršenje
izručenja tražitelja za kojim je raspisana međunarodna potraga i za
kojeg je donesena izvršna odluka o izručenju zemlji podrijetla do
izvršnosti odluke o zahtjevu.

\(5\) O činjenici da je namjera izražena, kao i svim drugim okolnostima
koje mogu utjecati na ishod izvršenja izručenja u smislu stavaka 2., 3.
i 4. ovoga članka, Ministarstvo je dužno bez odgode obavijestiti
ministarstvo nadležno za poslove pravosuđa.

Nezakoniti ulazak ili boravak u Republici Hrvatskoj

Članak 8.

Državljanin treće zemlje ili osoba bez državljanstva koja je nezakonito
ušla u Republiku Hrvatsku, a došla je izravno s područja na kojem je
proganjana u smislu članka 20. ovoga Zakona ili je izložena ozbiljnoj
nepravdi u smislu članka 21. ovoga Zakona, neće se kazniti zbog
nezakonitog ulaska ili boravka ako bez odgode izrazi namjeru te opravda
razloge nezakonitog ulaska ili boravka.

Načelo cjelovitosti obitelji

Članak 9.

Prilikom provedbe odredbi ovoga Zakona osigurat će se primjena načela
cjelovitosti obitelji sukladno Povelji Europske unije o temeljnim
pravima, Konvenciji Ujedinjenih naroda o pravima djeteta, odnosno
Europskoj konvenciji za zaštitu ljudskih prava i temeljnih sloboda.

Načelo najboljeg interesa djeteta

Članak 10. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404),
[17/25](https://www.zakon.hr/cms.htm?id=540488))

\(1\) Prilikom provedbe odredbi ovoga Zakona postupat će se u skladu s
načelom najboljeg interesa djeteta.

\(2\) Najbolji interes djeteta procjenjuje se uzimajući u obzir:

− dobrobit i društveni razvoj djeteta te njegovo podrijetlo

− zaštitu i sigurnost djeteta, osobito ako postoji mogućnost da je žrtva
trgovanja ljudima

− mišljenje djeteta ovisno o njegovoj dobi i zrelosti

− mogućnost spajanja s obitelji i slično.

\(3\) Poseban skrbnik djeteta bez pratnje poduzet će, što je prije
moguće nakon podnošenja zahtjeva za međunarodnu zaštitu ili zahtjeva za
privremenu zaštitu, sve potrebne radnje radi pronalaska članova obitelji
i spajanja djeteta s obitelji, ako je to u njegovu interesu, uključujući
kontaktiranje i suradnju s mjerodavnim ministarstvima, drugim državnim i
inozemnim tijelima te nevladinim organizacijama.

\(4\) Poseban skrbnik dužan je poštivati načelo povjerljivosti u
prikupljanju, obradi i razmjeni informacija o djetetu i članovima
obitelji kako se ne bi ugrozila njihova sigurnost.

\(5\) Djetetu se tijekom postupka međunarodne zaštite ili privremene
zaštite osigurava pristup rekreacijskim aktivnostima, uključujući igru i
rekreacijske aktivnosti primjerene njegovoj dobi te aktivnostima na
otvorenom.

Suradnja s Uredom Visokog povjerenika Ujedinjenih naroda za izbjeglice

Članak 11.

\(1\) Ministarstvo i upravni sud surađuju s Uredom Visokog povjerenika
Ujedinjenih naroda za izbjeglice (u daljnjem tekstu: UNHCR) o pitanjima
koja se odnose na tražitelje, azilante, strance pod supsidijarnom
zaštitom i strance pod privremenom zaštitom.

\(2\) Ministarstvo će na zahtjev Ureda UNHCR-a dostaviti podatke o:

1\. tražiteljima, azilantima, strancima pod supsidijarnom zaštitom i
strancima pod privremenom zaštitom u Republici Hrvatskoj

2\. primjeni Konvencije iz 1951. i ostalih međunarodnih dokumenata koji
se odnose na izbjeglice i

3\. zakonima te ostalim propisima iz područja međunarodne zaštite koji
se primjenjuju ili su u izradi.

\(3\) Ministarstvo će, na temelju suglasnosti tražitelja, omogućiti
UNHCR-u pristup podacima o konkretnom zahtjevu, tijeku postupka i
donesenoj odluci.

Isključenje javnosti

Članak 12.

\(1\) U postupku odobrenja međunarodne zaštite javnost je isključena.

\(2\) Iznimno od stavka 1. ovoga članka, na saslušanju može sudjelovati
predstavnik UNHCR-a ili druge organizacije koja se bavi zaštitom
ljudskih prava, odnosno prava izbjeglica, ako se tome ne protivi
tražitelj.

Prevoditelji

Članak 13.

\(1\) Ministarstvo će sklopiti ugovor s prevoditeljem ako je:

1\. ocjenjeno da dobro poznaje hrvatski jezik u pismu i govoru

2\. ocjenjeno da dobro poznaje jezik za koji se angažira

3\. utvrđeno da ne postoji okolnost koja predstavlja zapreku za prijem u
državnu službu sukladno propisima koji reguliraju prijem u državnu
službu

4\. utvrđeno da ne postoji sigurnosna zapreka nakon provedene temeljne
sigurnosne provjere sukladno propisima koji reguliraju sigurnosne
provjere.

\(2\) Prevoditelj iz stavka 1. ovoga članka tijekom postupka mora biti
pouzdan, nepristran te prevoditi istinito i točno.

\(3\) Prevoditelj iz stavka 1. ovoga članka dužan je postupati sukladno
propisima kojima se uređuje područje zaštite osobnih podataka, osobito
ne smije otkrivati podatke iz članka 19. stavka 5. ovoga Zakona.

\(4\) Lista prevoditelja objavljuje se na službenim mrežnim stranicama
Ministarstva.

\(5\) Ako iz objektivnih razloga nije moguće osigurati prevoditelja za
određeni jezik, Ministarstvo će zatražiti pomoć druge države članice
Europskoga gospodarskog prostora.

\(6\) Visina plaćanja usluge prevođenja iz stavka 5. ovoga članka
odredit će se izravnom pogodbom sukladno propisu kojim se uređuje javna
nabava.

\(7\) Usluge prevođenja moguće je pružati putem telekomunikacijskih ili
audiovizualnih elektroničkih uređaja.

Jezik i pismo u postupku

Članak 14.

\(1\) Postupak odobrenja međunarodne zaštite vodi se na hrvatskom jeziku
i latiničnom pismu.

\(2\) Ako tražitelj ne razumije hrvatski jezik, osigurat će mu se
prevoditelj za jezik za koji se opravdano pretpostavlja da ga razumije i
na kojem može komunicirati.

\(3\) Ako je moguće, tražitelju će se po službenoj dužnosti osigurati
prevoditelj istog spola radi osiguranja cjelovitog obrazlaganja zahtjeva
ili drugih opravdanih razloga.

\(4\) Tražitelj je dužan surađivati s prevoditeljem, osim ako se ocjeni
da bi ta suradnja mogla negativno utjecati na cjelovito obrazlaganje
njegovog zahtjeva.

\(5\) U slučaju iz stavka 4. ovoga članka ako tražitelj ocjeni da bi
suradnja s prevoditeljem mogla negativno utjecati na cjelovito
obrazlaganje njegova zahtjeva te odbije surađivati s prevoditeljem,
obavijestit će o tome Ministarstvo navodeći pri tome obrazložene razloge
zbog kojih odbija surađivati s prevoditeljem.

\(6\) Ministarstvo će obrazložene razloge odbijanja suradnje s
prevoditeljem razmotriti te će o svojoj odluci obavijestiti tražitelja
usmeno na zapisnik. Ako Ministarstvo ocjeni da tražitelj neopravdano
odbija surađivati s osiguranim prevoditeljem, smatrat će se da ne želi
iznijeti informacije kojima se utvrđuje ispunjava li uvjete iz članaka
20. i 21. ovoga Zakona.

\(7\) Tražitelj je dužan dostaviti prijevod strane isprave na koju se
poziva za dokaz svojih navoda, a koju je preveo prevoditelj iz članka
13. stavka 1. ovoga Zakona. Ako tražitelj ne želi koristiti usluge
prevoditelja iz članka 13. stavka 1. ovoga Zakona, dužan je dostaviti
ovjereni prijevod.

\(8\) Ako tražitelj ne raspolaže dovoljnim novčanim sredstvima, prijevod
strane isprave za koju se slobodnom ocjenom dostupnih informacija utvrdi
da je isprava od utjecaja na odluku o zahtjevu osigurat će Ministarstvo.

Posebna postupovna i prihvatna jamstva

Članak 15.

\(1\) Posebnim postupovnim i prihvatnim jamstvima pruža se odgovarajuća
potpora tražiteljima s obzirom na njihove osobne okolnosti, među
ostalim, dob, spol, spolno opredjeljenje, rodni identitet, invalidnost,
teške bolesti, mentalno zdravlje ili posljedice mučenja, silovanja ili
drugih teških oblika psihološkog, fizičkog ili spolnog nasilja, radi
ostvarivanja prava i obveza iz ovoga Zakona.

\(2\) Postupak prepoznavanja osobnih okolnosti tražitelja iz stavka 1.
ovoga članka kontinuirano provode za to osposobljeni policijski
službenici, djelatnici Ministarstva i drugih nadležnih tijela od
izražene namjere do uručenja odluke o zahtjevu.

\(3\) Odredbe članaka 41. i 42. ovoga Zakona neće se primjenjivati na
zahtjeve tražitelja kojima su potrebna posebna postupovna jamstva,
osobito na žrtve mučenja, silovanja ili drugog teškog oblika
psihološkog, fizičkog ili spolnog nasilja, ako se ne može pružiti
odgovarajuća potpora.

Djeca

Članak 16.

\(1\) Namjeru za dijete izražava zakonski zastupnik.

\(2\) Zahtjev djeteta obuhvaćen je zahtjevom njegovog zakonskog
zastupnika.

\(3\) Dijete starije od 16 godina koje je u braku može samostalno
sudjelovati u postupku odobrenja međunarodne zaštite.

Djeca bez pratnje

Članak 17. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Djetetu bez pratnje, koji izrazi namjeru sukladno članku 33. ovoga
Zakona, tijelo nadležno za poslove socijalne skrbi, odmah, imenuje
posebnog skrbnika obučenog za rad s djecom koji nije u sukobu interesa s
djetetom.

\(2\) Dijete bez pratnje mora biti odmah obaviješteno o imenovanju
posebnog skrbnika.

\(3\) Iznimno od stavka 1. ovoga članka, djetetu bez pratnje starijem od
16 godina koji je u braku neće se imenovati posebni skrbnik.

\(4\) Dijete bez pratnje podnosi zahtjev osobno u nazočnosti posebnog
skrbnika.

\(5\) Iznimno od stavka 4. ovoga članka, zahtjev u ime djeteta bez
pratnje može podnijeti njegov posebni skrbnik ako u postupku povratka
ocjeni da mu je potrebna međunarodna zaštita s obzirom na njegove osobne
okolnosti.

\(6\) Postupak povodom zahtjeva djeteta bez pratnje vodi službena osoba
Ministarstva obučena za rad s djecom.

\(7\) Posebni skrbnik dužan je pravodobno pripremiti dijete bez pratnje
za saslušanje te mu pružiti informacije o značenju i posljedicama
saslušanja na jeziku za koji se opravdano pretpostavlja da ga razumije i
na kojem može komunicirati. Troškove prevođenja snosi ministarstvo
nadležno za unutarnje poslove.

\(8\) Dijete bez pratnje dužno je osobno sudjelovati na saslušanju u
nazočnosti posebnog skrbnika.

\(9\) Zahtjev djeteta bez pratnje ima prednost u rješavanju.

\(10\) Odredbe članka 41. ovoga Zakona neće se primjenjivati na zahtjeve
djeteta bez pratnje, osim u slučajevima propisanim člankom 41.
stavkom 1. točkama 5., 8. i 9. ovoga Zakona.

\(11\) Odredbe članka 42. ovoga Zakona neće se primjenjivati na zahtjeve
djece bez pratnje.

Procjena starosne dobi djeteta bez pratnje

Članak 18.

\(1\) Ako se u postupku odobrenja međunarodne zaštite sumnja u starosnu
dob djeteta bez pratnje, pristupit će se postupku procjene starosne
dobi.

\(2\) Procjena starosne dobi provodi se na temelju dostupnih podataka o
djetetu, uključujući stručna mišljenja osoba uključenih u rad s djecom.
Ako su dostupni podaci nedovoljni, provest će se medicinsko ispitivanje
uz prethodnu pisanu suglasnost djeteta i posebnog skrbnika.

\(3\) Medicinsko ispitivanje provodi se liječničkim pregledom, rendgenom
zuba, i/ili šake, uz puno poštivanje dostojanstva djeteta bez pratnje.

\(4\) Dijete bez pratnje pismeno će se obavijestiti na jeziku za koji se
opravdano pretpostavlja da ga razumije i na kojem može komunicirati, o
načinu pregleda i njegovim mogućim posljedicama na zdravlje,
posljedicama rezultata medicinskog ispitivanja na zahtjev, kao i
posljedicama neopravdanog uskraćivanja suglasnosti iz stavka 5. ovoga
članka.

\(5\) U slučaju neopravdanog uskraćivanja suglasnosti iz stavka 2. ovoga
članka dijete bez pratnje smatrat će se punoljetnim tražiteljem. Zahtjev
ne može biti odbijen isključivo na temelju činjenice da nije dana
suglasnost za provedbu medicinskog ispitivanja sukladno stavku 2. ovoga
članka.

\(6\) Tijekom medicinskog ispitivanja djetetu bez pratnje, koje ne
razumije hrvatski jezik, osigurat će se prevoditelj za jezik za koji se
opravdano pretpostavlja da ga razumije i na kojem može komunicirati.

\(7\) Troškove medicinskog ispitivanja snosi Ministarstvo.

\(8\) Ako se nakon nalaza i mišljenja o provedenom medicinskom
ispitivanju i dalje sumnja u starosnu dob djeteta, primijenit će se
institut blagodati sumnje sukladno članku 29. ovoga Zakona.

Prikupljanje i razmjena podataka

Članak 19.

\(1\) Ministarstvo i upravni sud mogu, radi provođenja odredaba ovoga
Zakona, zatražiti osobne i druge podatke od tražitelja.

\(2\) Ministarstvo i upravni sud mogu i bez suglasnosti tražitelja
prikupljati podatke iz stavka 1. ovoga članka od tijela javne vlasti te
pravnih i fizičkih osoba u Republici Hrvatskoj ako je to:

1\. u interesu tražitelja

2\. zakonom ili drugim propisom dopušteno ili

3\. potrebno radi provjere podataka o tražitelju.

\(3\) Tijela i osobe iz stavka 2. ovoga članka, koje raspolažu podacima
o tražitelju, dužni su ih dati na zahtjev nadležnih tijela.

\(4\) Ministarstvo i upravni sud neće prikupljati podatke o tražitelju
od zemlje njegovog podrijetla ako bi prikupljanje takvih podataka moglo
ugroziti fizički integritet tražitelja i članova njegove obitelji koji
su zajedno s njim podnijeli zahtjev, odnosno slobodu i sigurnost članova
obitelji koji žive u zemlji podrijetla.

\(5\) Osobni i drugi podaci prikupljeni tijekom postupka odobrenja
međunarodne zaštite, osobito činjenica da je zahtjev podnesen,
predstavljaju službeno neobjavljive podatke te se ne smiju dostaviti
zemlji podrijetla tražitelja, azilanta ili stranca pod supsidijarnom
zaštitom ili drugim tijelima koja ne sudjeluju u postupku.

\(6\) Iznimno od stavka 5. ovoga članka, podaci o imenu i prezimenu,
datumu rođenja, spolu, državljanstvu, članovima obitelji, ispravama koje
je izdala zemlja podrijetla, zadnjoj adresi u zemlji podrijetla te
otisci prstiju i fotografije mogu se dostaviti:

1\. zemlji podrijetla ili trećoj zemlji za državljanina treće zemlje ili
osobu bez državljanstva čiji je zahtjev odbijen izvršnom odlukom pod
uvjetom da ga ta zemlja pristane prihvatiti ili

2\. tijelima treće zemlje radi provedbe Konvencije iz 1951.

\(7\) Prikupljanje, obrada i čuvanje podataka iz ovoga članka provodi se
sukladno propisima kojima se uređuje područje zaštite osobnih podataka.

\(8\) Podaci o tražitelju mogu se razmjenjivati s državama članicama
Europskoga gospodarskog prostora.

#### Glava I.a AKT STRATEŠKOG PLANIRANJA ZA PROVEDBU SUSTAVA UPRAVLJANJA AZILOM I MIGRACIJAMA

Akt strateškog planiranja

Članak 19.a (NN [17/25](https://www.zakon.hr/cms.htm?id=540488))

\(1\) Akt strateškog planiranja za provedbu sustava upravljanja azilom i
migracijama je srednjoročni akt strateškog planiranja kojim se utvrđuju
posebni ciljevi i mjere politike, temeljeni na relevant­nim nacionalnim,
višesektorskim i sektorskim strategijama, radi uspostave strateškog
pristupa i osiguranja kapaciteta za djelotvornu provedbu sustava
upravljanja azilom i migracijama.

\(2\) Akt strateškog planiranja iz stavka 1. ovoga članka donosi se i
sadržava elemente u skladu s člankom 7. Uredbe (EU) 2024/1351 i člankom
16. Uredbe (EU) 2024/1359.

\(3\) Akt strateškog planiranja iz stavka 1. ovoga članka, na prijedlog
Ministarstva, donosi Vlada Republike Hrvatske.

#### Glava II. UVJETI ZA ODOBRENJE MEĐUNARODNE ZAŠTITE

Azil

Članak 20.

Azil će se priznati tražitelju koji se nalazi izvan zemlje svog
državljanstva ili uobičajenog boravišta, a osnovano strahuje od
proganjanja zbog svoje rase, vjere, nacionalnosti, pripadnosti određenoj
društvenoj skupini ili političkog mišljenja zbog čega ne može ili ne
želi prihvatiti zaštitu te zemlje.

Supsidijarna zaštita

Članak 21.

\(1\) Supsidijarna zaštita priznat će se tražitelju koji ne ispunjava
uvjete za priznavanje azila iz članka 20. ovoga Zakona ako postoje
opravdani razlozi koji ukazuju da će se povratkom u zemlju podrijetla
suočiti sa stvarnim rizikom trpljenja ozbiljne nepravde i koji nije u
mogućnosti ili zbog takvog rizika ne želi prihvatiti zaštitu te zemlje.

\(2\) Ozbiljna nepravda podrazumijeva prijetnju smrtnom kaznom ili
smaknućem, mučenje, nečovječno ili ponižavajuće postupanje ili
kažnjavanje te ozbiljnu i individualnu prijetnju životu civilnog
stanovništva zbog proizvoljnog općeg nasilja u situacijama međunarodnog
ili unutarnjeg oružanog sukoba.

Razlozi proganjanja

Članak 22.

Razlozi proganjanja iz članka 20. ovoga Zakona procjenjuju se s obzirom
na sadržaj sljedećih pojmova:

1\. Rasa posebno uključuje boju kože, podrijetlo te pripadnost određenoj
etničkoj skupini.

2\. Vjera posebno uključuje teistička, neteistička i ateistička
uvjerenja, sudjelovanje ili nesudjelovanje u privatnim ili javnim
formalnim vjerskim obredima, samostalno ili u zajednici s drugima, druge
vjerske obrede ili izražavanje vjere, ili oblike osobnog ili zajedničkog
ponašanja koji se temelje na vjerskom uvjerenju ili iz njega proizlaze.

3\. Nacionalnost posebno uključuje pripadnost skupini koja je određena
po svom kulturnom, etničkom ili jezičnom identitetu, zajedničkom
zemljopisnom ili političkom podrijetlu ili odnosom sa stanovništvom neke
druge zemlje, a može obuhvatiti i državljanstvo.

4\. Političko mišljenje posebno uključuje mišljenje, stajalište ili
uvjerenje o stvarima povezanim s mogućim progoniteljima iz članka 25.
ovoga Zakona te njihove politike ili metode, bez obzira je li tražitelj
postupao po tom mišljenju, stajalištu ili uvjerenju.

5\. Određena društvena skupina posebno uključuje članove koji imaju
zajedničke urođene osobine ili zajedničko podrijetlo koje se ne može
izmijeniti, odnosno karakteristike ili uvjerenja, u toj mjeri značajna
za njihov identitet ili svijest da se te osobe ne smije prisiliti da ih
se odreknu, a ta skupina ima poseban identitet u zemlji podrijetla jer
ju društvo koje ju okružuje smatra različitom. Ovisno o okolnostima u
zemlji podrijetla, određena društvena skupina može označavati i skupinu
koja se temelji na zajedničkim karakteristikama spolnog opredjeljenja.
Spolnim opredjeljenjem ne mogu se smatrati djela koja se smatraju
kaznenim djelima sukladno zakonodavstvu Republike Hrvatske. Značajke
vezane za spol, uključujući rodni identitet, moraju se uzeti u obzir za
potrebe određivanja pripadnosti određenoj društvenoj skupini ili
utvrđivanja osobina takve skupine.

Djela proganjanja

Članak 23.

\(1\) Djela koja se smatraju proganjanjem sukladno članku 20. ovoga
Zakona moraju biti:

1\. dovoljno ozbiljna po svojoj prirodi ili ponavljanju da predstavljaju
ozbiljno kršenje temeljnih ljudskih prava, osobito prava koja ne mogu
biti ograničena prema članku 15. stavku 2. Europske konvencije za
zaštitu ljudskih prava i temeljnih sloboda ili

2\. skup različitih mjera, uključujući i kršenje ljudskih prava, koje su
dovoljno ozbiljne da u cjelini mogu utjecati na pojedinca na način iz
točke 1. ovoga stavka.

\(2\) Djela proganjanja iz stavka 1. ovoga članka, među ostalim, mogu
biti:

1\. fizičko ili psihičko nasilje, uključujući i spolno nasilje

2\. zakonske, administrativne, policijske i/ili sudske mjere koje su
diskriminirajuće ili se provode na diskriminirajući način

3\. sudski progon ili kažnjavanje koje je nerazmjerno ili
diskriminirajuće

4\. uskraćivanje sudske pomoći što dovodi do nerazmjernih ili
diskriminirajućih kazni

5\. sudski progon ili kažnjavanje radi odbijanja obavljanja vojne službe
prilikom sukoba, kada bi obavljanje vojne službe uključivalo kaznena
djela ili radnje koje potpadaju pod razloge isključenja navedene u
člancima 30. i 31. ovoga Zakona

6\. djela koja su po svojoj prirodi specifično vezana uz spol ili djecu.

\(3\) Između razloga i djela proganjanja i/ili nepostojanja zaštite
protiv tih djela mora postojati povezanost.

\(4\) Prilikom procjene strahuje li tražitelj osnovano od proganjanja,
nije važno posjeduje li tražitelj stvarno rasne, vjerske, nacionalne,
društvene ili političke karakteristike koje izazivaju proganjanje ako mu
počinitelj proganjanja pripisuje takve karakteristike.

Načelo »sur place«

Članak 24.

\(1\) Osnovani strah od proganjanja ili stvarni rizik od trpljenja
ozbiljne nepravde može se temeljiti na:

1\. događajima koji su se dogodili nakon što je tražitelj napustio
zemlju podrijetla

2\. aktivnostima tražitelja nakon što je napustio zemlju podrijetla,
osobito kada se utvrdi da predstavljaju izražavanje i nastavak uvjerenja
i/ili orijentacije koje je imao u zemlji podrijetla.

\(2\) Ako tražitelj podnese naknadni zahtjev, osnovani strah od
proganjanja ili stvarni rizik od trpljenja ozbiljne nepravde ne može se
temeljiti isključivo na okolnostima koje je tražitelj uzrokovao kako bi
ispunio uvjete za odobrenje međunarodne zaštite.

Počinitelji proganjanja ili ozbiljne nepravde

Članak 25.

Proganjanje iz članka 20. i ozbiljnu nepravdu iz članka 21. ovoga Zakona
mogu provoditi:

1\. državna tijela

2\. stranke ili organizacije koje kontroliraju državu ili značajan dio
državnog područja

3\. nedržavni subjekti, ako se dokaže da državna tijela ili stranke,
odnosno organizacije koje kontroliraju značajan dio državnog područja,
uključujući i međunarodne organizacije, nisu u mogućnosti ili ne žele
pružiti zaštitu od proganjanja ili trpljenja ozbiljne nepravde.

Pružatelji zaštite u zemlji podrijetla

Članak 26.

\(1\) Zaštitu od proganjanja i trpljenja ozbiljne nepravde u zemlji
podrijetla u smislu članka 20. i članka 21. ovoga Zakona, pod uvjetom da
su u mogućnosti i žele, pružaju:

1\. državna tijela ili

2\. stranke te nacionalne ili međunarodne organizacije koje kontroliraju
državu ili značajan dio državnog područja.

\(2\) Prilikom procjene kontroliraju li stranke, nacionalne ili
međunarodne organizacije značajan dio državnog područja osobito će se
uzeti u obzir podaci službenih smjernica Europske unije.

\(3\) Zaštita iz stavka 1. ovoga članka podrazumijeva postojanje
učinkovitog pravnog sustava za otkrivanje, progon i kažnjavanje djela
koja predstavljaju proganjanje ili ozbiljnu nepravdu, kao i mogućnost
ostvarivanja takve zaštite radi potpunog otklanjanja razloga na kojima
tražitelj temelji svoj strah od proganjanja ili trpljenja ozbiljne
nepravde.

Unutarnje preseljenje

Članak 27.

\(1\) Procjenjujući osnovanost zahtjeva utvrđuje se i mogućnost
unutarnjeg preseljenja tražitelja u određeni dio zemlje podrijetla gdje
on:

1\. nema osnovani strah od proganjanja ili trpljenja ozbiljne nepravde
ili

2\. može dobiti učinkovitu zaštitu od proganjanja ili trpljenja ozbiljne
nepravde.

\(2\) Unutarnje preseljenje tražitelja iz stavka 1. ovoga članka moguće
je ako:

1\. do tog dijela zemlje može putovati na siguran i zakonit način

2\. će mu tamo biti dozvoljen ulazak i

3\. se može razumno očekivati da se u tom dijelu zemlje nastani.

Procjena činjenica i okolnosti

Članak 28. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Tražitelj je dužan surađivati s Ministarstvom te priložiti svu
raspoloživu dokumentaciju i iznijeti točne i istinite podatke koji se
odnose na identitet, dob, državljanstvo, obitelj, zemlju i adresu
prethodnog boravišta, prijašnje zahtjeve, pravce putovanja,
identifikacijske i putne isprave i razloge traženja zaštite.

\(2\) Prilikom odlučivanja o osnovanosti zahtjeva Ministarstvo je dužno
prikupiti i razmotriti sve relevantne činjenice i okolnosti posebno
uzimajući u obzir:

1\. relevantne izjave i dokaze koje je iznio tražitelj, sukladno
stavku 1. ovoga članka, uključujući i informaciju je li bio ili može
biti izložen proganjanju ili riziku trpljenja ozbiljne nepravde

2\. aktualne činjenice o zemlji podrijetla i prema potrebi o zemlji kroz
koju je putovao, uključujući zakone i propise te zemlje, kao i način na
koji se oni primjenjuju, sadržane u različitim izvorima, osobito kao što
su UNHCR i Agencija Europske unije za azil (u daljnjem tekstu: EUAA) te
drugih organizacija koje se bave zaštitom ljudskih prava

3\. položaj i osobne okolnosti tražitelja, uključujući spol i dob, kako
bi se na osnovi toga procijenilo predstavljaju li postupci i djela
kojima je bio ili bi mogao biti izložen proganjanje ili ozbiljnu
nepravdu

4\. jesu li aktivnosti tražitelja, otkako je napustio zemlju podrijetla,
bile usmjerene stvaranju prijeko potrebnih uvjeta za odobrenje
međunarodne zaštite, kako bi se procijenilo mogu li te aktivnosti
izložiti tražitelja proganjanju ili riziku trpljenja ozbiljne nepravde
ako se vrati u tu zemlju

5\. može li tražitelj dobiti zaštitu zemlje čije bi državljanstvo mogao
dokazati.

\(3\) Činjenica da je tražitelj već bio izložen proganjanju ili riziku
trpljenja ozbiljne nepravde, odnosno prijetnjama takvim proganjanjem ili
nepravdom je ozbiljan pokazatelj postojanja osnovanog straha od
proganjanja ili trpljenja ozbiljne nepravde, osim ako postoje opravdani
razlozi za vjerovanje da se takvo proganjanje ili ozbiljna nepravda neće
ponoviti.

\(4\) Ministarstvo može, uz pristanak tražitelja, organizirati
medicinsko vještačenje radi utvrđivanja izloženosti proganjanju ili
riziku trpljenja ozbiljne nepravde sukladno zakonu kojim se uređuje opći
upravni postupak, a troškove medicinskog vještačenja snosi Ministarstvo.

\(5\) Kada Ministarstvo ocijeni da medicinsko vještačenje radi
utvrđivanja izloženosti proganjanju ili riziku trpljenja ozbiljne
nepravde nije potrebno, tražitelj će biti obaviješten pisanim putem ili
usmeno na zapisnik ako je nepismen, da ga može organizirati na vlastitu
inicijativu i o vlastitom trošku.

Blagodat sumnje

Članak 29.

Iskaz tražitelja smatrat će se vjerodostojnim u dijelu u kojem određena
činjenica ili okolnost nije potkrijepljena dokazima ako:

1\. je utvrđena opća vjerodostojnost iskaza tražitelja

2\. je tražitelj uložio istinski napor da potkrijepi dokazima svoj
zahtjev

3\. su svi relevantni elementi koji su mu na raspolaganju podneseni uz
zadovoljavajuće objašnjenje glede nedostataka ostalih relevantnih
elemenata

4\. je utvrđeno da su izjave tražitelja dosljedne i uvjerljive te da
nisu u suprotnosti s dostupnim specifičnim i općim informacijama koje su
relevantne za odlučivanje o zahtjevu i

5\. je tražitelj zatražio međunarodnu zaštitu što je moguće prije ili je
opravdao razlog zašto nije tako postupio.

Isključenje azila

Članak 30.

\(1\) Azil se neće priznati tražitelju koji ispunjava uvjete iz članka
20. ovoga Zakona ako:

1\. uživa zaštitu ili prima pomoć tijela ili agencija Ujedinjenih
naroda, osim UNHCR-a

2\. već ima odobren boravak u zemlji koja mu na temelju tog boravka
priznaje ista prava i obveze kao državljanima te zemlje

3\. postoje ozbiljni razlozi na temelju kojih se smatra da je počinio,
poticao ili na drugi način sudjelovao u izvršenju:

-- zločina protiv mira, ratnog zločina ili zločina protiv čovječnosti
utvrđenog odredbama međunarodnih akata

-- teškog nepolitičkog kaznenog djela izvan Republike Hrvatske, a prije
njegovog dolaska u Republiku Hrvatsku, uključujući i osobito okrutna
postupanja, čak i ako su počinjena s navodnim političkim ciljem

-- djela koja su u suprotnosti s ciljevima i načelima Ujedinjenih
naroda, kao što je istaknuto u Preambuli i člancima 1. i 2. Povelje
Ujedinjenih naroda.

\(2\) Ako zaštita ili pomoć iz stavka 1. točke 1. ovoga članka prestane
iz bilo kojeg razloga na koji tražitelj nije imao utjecaja, a njegov
položaj nije konačno riješen u skladu s odgovarajućim rezolucijama koje
je usvojila Opća skupština Ujedinjenih naroda, priznat će mu se azil.

Isključenje supsidijarne zaštite

Članak 31.

\(1\) Supsidijarna zaštita neće se priznati tražitelju koji ispunjava
uvjete iz članka 21. ovoga Zakona ako:

1\. postoje ozbiljni razlozi na temelju kojih se smatra da je počinio,
poticao ili na drugi način sudjelovao u izvršenju:

− zločina protiv mira, ratnog zločina ili zločina protiv čovječnosti
utvrđenog odredbama međunarodnih akata

− teškog kaznenog djela

− djela koja su u suprotnosti s ciljevima i načelima Ujedinjenih naroda,
kao što je istaknuto u Preambuli i članku 1. i 2. Povelje Ujedinjenih
naroda

2\. predstavlja opasnost za nacionalnu sigurnost ili javni poredak
Republike Hrvatske.

\(2\) Teškim kaznenim djelom, u smislu stavka 1. točke 1. podstavka 2.
ovoga članka, smatra se kazneno djelo za koje se prema zakonodavstvu
Republike Hrvatske može izreći kazna zatvora u trajanju od pet godina
ili teža kazna.

#### Glava III. POSTUPOVNE ODREDBE

##### I. Odjeljak Radnje u postupku

Nadležna tijela

Članak 32.

\(1\) Ministarstvo odlučuje o zahtjevu.

\(2\) Protiv odluke Ministarstva može se pokrenuti upravni spor pred
upravnim sudom.

Izražavanje namjere

Članak 33. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Državljanin treće zemlje ili osoba bez državljanstva može izraziti
namjeru prilikom obavljanja granične kontrole na graničnom prijelazu.

\(2\) Ako se državljanin treće zemlje ili osoba bez državljanstva već
nalazi na području Republike Hrvatske, namjeru izražava u policijskoj
upravi, odnosno policijskoj postaji i prihvatnom centru za strance.

\(3\) Iznimno od stavka 2. ovoga članka namjera se može izraziti u
Prihvatilištu za tražitelje međunarodne zaštite (u daljnjem tekstu:
Prihvatilište) u izvanrednim okolnostima radi omogućavanja pristupa
postupku odobrenja međunarodne zaštite.

\(4\) Ako državljanin treće zemlje ili osoba bez državljanstva ne može
iz opravdanih razloga izraziti namjeru sukladno stavcima 2. i 3. ovoga
članka, tijelo pred kojim je namjera izražena dužna je o tome
obavijestiti Ministarstvo u roku od tri dana od izražene namjere.

\(5\) U svrhu utvrđivanja identiteta tražitelj stariji od 14 godina
dužan je podvrgnuti se uzimanju otisaka prstiju i fotografiranju.

\(6\) U slučaju privremene nemogućnosti uzimanja otisaka prstiju zbog
medicinskih ili drugih razloga koji nisu namjerno prouzročeni
djelovanjem tražitelja, tražitelj je dužan dati otiske prstiju u što
kraćem roku po prestanku razloga zbog kojih ranije nije bilo moguće
uzeti otiske prstiju.

\(7\) Tražitelju koji bez opravdanog razloga ne postupa sukladno
stavcima 5. i 6. ovoga članka, policijski službenici uzet će otiske
prstiju bez privole.

\(8\) Policijski službenici dužni su neposredno nakon izražene namjere
uzeti otiske prstiju tražitelju i fotografirati ga, utvrditi identitet,
način dolaska u Republiku Hrvatsku, pravac putovanja od zemlje
podrijetla do Republike Hrvatske te osobne okolnosti bitne za procjenu
prihvatnih i postupovnih jamstava iz članka 15. ovoga Zakona, o čemu su
dužni bez odgode odmah obavijestiti Ministarstvo.

\(9\) Ako policijski službenici zbog opravdanih razloga nisu u
mogućnosti obaviti poslove iz stavka 8. ovoga članka, iznimno će ih
obaviti službenici Službe za prihvat i smještaj tražitelja međunarodne
zaštite u Prihvatilištu.

\(10\) Tijela iz stavaka 1., 2. i 3. ovoga članka registrirat će
tražitelja u evidencijama Ministarstva, najkasnije u roku od tri radna
dana od dana kada je namjera izražena. Ako je namjera izražena sukladno
stavku 4. ovoga članka, Prihvatilište će registrirati tražitelja u
evidencijama Ministarstva u roku od šest radnih dana od kada je izražena
namjera.

\(11\) Tijelo koje je izvršilo registraciju sukladno stavku 9. ovoga
članka izdaje potvrdu o registraciji tražitelja u evidencijama
Ministarstva te će prema potrebi odrediti rok u kojem se tražitelj mora
javiti u Prihvatilište radi podnošenja zahtjeva.

Zahtjev za međunarodnu zaštitu

Članak 34.

\(1\) Zahtjev se neposredno podnosi Prihvatilištu usmeno na zapisnik, a
iznimno u pisanom obliku, čime započinje postupak odobrenja međunarodne
zaštite.

\(2\) Tražitelju će se omogućiti da podnese zahtjev u Prihvatilištu u
najkraćem mogućem roku, a najkasnije u roku od 15 dana od registracije
statusa u evidencijama Ministarstva.

\(3\) Iznimno od stavka 1. ovoga članka tražitelju će se omogućiti
podnošenje zahtjeva izvan Prihvatilišta u odgovarajućem roku, ovisno o
njegovim osobnim okolnostima.

\(4\) Prilikom podnošenja zahtjeva na odgovarajući način primjenjuju se
odredbe o saslušanju iz članka 35. ovoga Zakona.

Saslušanje

Članak 35. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Službena osoba Ministarstva će što je prije moguće provesti
ispitni postupak i omogućiti tražitelju izjašnjavanje o svim činjenicama
i okolnostima koje su bitne za postupak odobrenja međunarodne zaštite.

\(2\) Tražitelj je dužan za vrijeme saslušanja dati vjerodostojna i
uvjerljiva obrazloženja razloga na kojima temelji svoj zahtjev te
priložiti sve dostupne dokaze kojima potkrepljuje svoj zahtjev i
istinito odgovarati na sva pitanja koja su mu postavljena.

\(3\) Tražitelj je dužan osobno prisustvovati i sudjelovati na
saslušanju bez obzira ima li zakonskog zastupnika, posebnog skrbnika
i/ili opunomoćenika.

\(4\) Saslušanje tražitelja provest će se i u odsustvu uredno pozvanog
opunomoćenika koji nije opravdao svoju odsutnost.

\(5\) Ako je moguće, tražitelju će se po službenoj dužnosti osigurati da
saslušanje provodi službena osoba istog spola kada je to nužno radi
osiguranja cjelovitog obrazlaganja zahtjeva ili drugih opravdanih
razloga.

\(6\) Tražitelj je dužan navesti i obrazložiti razloge zbog kojih odbija
surađivati s osiguranom službenom osobom, a koje će Ministarstvo
razmotriti te ga obavijestiti usmeno na zapisnik o svojoj odluci.

\(7\) Službena osoba Ministarstva može saslušati tražitelja više puta
radi utvrđivanja činjeničnog stanja.

\(8\) Saslušanje se može izostaviti kad:

1\. se na temelju dostupnih dokaza može donijeti odluka kojom se
odobrava međunarodna zaštita

2\. tražitelj nije sposoban ili nije u mogućnosti sudjelovati na
saslušanju zbog trajnih okolnosti na koje sam ne može utjecati

3\. se ocjenjuje dopuštenost naknadnog zahtjeva sukladno članku 47.
ovoga Zakona.

\(9\) Ako se saslušanje izostavi, sukladno stavku 8. točki 2. ovoga
članka, tražitelju ili članu njegove obitelji omogućit će se podnošenje
dokaza i davanje izjava bitnih za odlučivanje o zahtjevu.

\(10\) Saslušanje se može održati i uz pomoć audiovizualnih
elektroničkih uređaja.

\(11\) O saslušanju se sastavlja zapisnik sukladno zakonu kojim se
uređuje opći upravni postupak.

\(12\) Saslušanje i usmene izjave dane na zapisnik mogu biti snimljene o
čemu se prethodno obavještava tražitelj.

\(13\) Snimke ili transkripti snimljenih saslušanja i usmenih izjava
čine, uz zapisnik o saslušanju, sastavni dio spisa tražitelja.

Dostava

Članak 36.

\(1\) Dostava odluke o zahtjevu obavlja se osobno tražitelju na jeziku
za koji se opravdano pretpostavlja da ga razumije i na kojem može
komunicirati.

\(2\) Ako Ministarstvu nije poznato gdje se tražitelj nalazi, a nema
zakonskog zastupnika ili opunomoćenika za primanje pismena, dostava će
se izvršiti oglašavanjem pismena na oglasnoj ploči Prihvatilišta.

\(3\) Dostava se smatra izvršenom istekom osmog dana od dana oglašavanja
pismena na oglasnoj ploči.

Povratak

Članak 37.

\(1\) Odlukom o zahtjevu ili odlukom o prestanku, odnosno poništenju
međunarodne zaštite, odlučit će se i o mjeri osiguranja povratka
sukladno odredbama Zakona o strancima.

\(2\) Prilikom određivanja mjere za osiguranje povratka iz stavka 1.
ovoga članka prednost će se dati dragovoljnom odlasku, osim ako je
zahtjev odbijen kao očito neosnovan sukladno članku 38. stavku 1. točki
5. ovoga Zakona ili je naknadni zahtjev odbačen kao nedopušten sukladno
članku 43. stavku 2. ovoga Zakona.

##### II. Odjeljak Redovni postupak

Odlučivanje o osnovanosti zahtjeva

Članak 38.

\(1\) Ministarstvo donosi odluku o osnovanosti zahtjeva kojom:

1\. odobrava zahtjev te priznaje azil ako tražitelj ispunjava uvjete iz
članka 20. ovoga Zakona

2\. odobrava zahtjev u dijelu kojim se priznaje supsidijarna zaštita ako
tražitelj ispunjava uvjete iz članka 21. ovoga Zakona

3\. odbija zahtjev ako tražitelj ne ispunjava uvjete iz članaka 20. i
21. ovoga Zakona

4\. odbija zahtjev ako su ispunjeni uvjeti za isključenje, sukladno
člancima 30. i 31. ovoga Zakona

5\. odbija zahtjev kao očito neosnovan ako tražitelj ne ispunjava uvjete
iz članaka 20. i 21. ovoga Zakona te postoje okolnosti iz članka 41.
stavka 1. ovoga Zakona.

\(2\) Zahtjev koji se može odobriti temeljem utvrđenog činjeničnog
stanja ima prednost u rješavanju.

\(3\) Protiv odluke iz stavka 1. ovoga članka nije dopuštena žalba, ali
se može podnijeti tužba upravnom sudu sukladno članku 51. ovoga Zakona.

Obustava postupka

Članak 39.

\(1\) Postupak odobrenja međunarodne zaštite obustavit će se ako
tražitelj odustane od zahtjeva.

\(2\) Smatra se da je tražitelj odustao od zahtjeva ako:

1\. se ne pojavi u Prihvatilištu ili izbjegava podnošenje zahtjeva, a to
ne opravda u roku od dva dana od roka koji mu je određen za dolazak u
Prihvatilište, odnosno za podnošenje zahtjeva

2\. se ne odazove pozivu na saslušanje, a svoj izostanak ne opravda u
roku od dva dana od zakazanog saslušanja

3\. napusti boravište duže od dva dana bez suglasnosti Prihvatilišta ili

4\. odustane od zahtjeva.

\(3\) U slučaju iz stavka 2. točke 1. ovoga članka, Ministarstvo će po
službenoj dužnosti pokrenuti postupak te donijeti odluku o obustavi.

\(4\) Iznimno od stavka 1. ovoga članka Ministarstvo može u slučaju iz
stavka 2. točke 2. i 3. ovoga članka odbiti zahtjev tražitelja ako na
temelju utvrđenih činjenica i okolnosti može ocijeniti da nisu ispunjeni
uvjeti za odobrenje međunarodne zaštite.

\(5\) Protiv odluke o obustavi postupka nije dopuštena žalba, ali se
može podnijeti tužba upravnom sudu sukladno članku 51. ovoga Zakona u
roku od osam dana od dana dostave odluke.

Rokovi

Članak 40. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Ministarstvo će donijeti odluku o zahtjevu najkasnije u roku od
šest mjeseci od dana podnošenja urednog zahtjeva ili dopuštenog urednog
naknadnog zahtjeva.

\(2\) Rok iz stavka 1. ovoga članka računa se od dana kada je utvrđena
odgovornost Republike Hrvatske za razmatranje zahtjeva, odnosno od dana
primopredaje tražitelja na teritoriju Republike Hrvatske.

\(3\) Iznimno od stavaka 1. i 2. ovoga članka, rok se može produžiti za
još devet mjeseci ako:

1\. zahtjev uključuje složena činjenična i/ili pravna pitanja

2\. veliki broj državljana treće zemlje ili osoba bez državljanstva
istodobno zatraži međunarodnu zaštitu

3\. tražitelj svojim postupanjima koji su suprotni obvezama iz članka
52. stavka 3. ovoga Zakona utječe na produljenje roka.

\(4\) Iznimno od stavka 3. ovoga članka, rok se može produžiti za još
tri mjeseca isključivo radi osiguravanja cjelovitog razmatranja
zahtjeva.

\(5\) Ako se odluka ne može donijeti u roku iz stavka 1. ovoga članka,
tražitelja će se o tome pismeno obavijestiti te će mu se na njegov
zahtjev pružiti informacija o razlozima nepoštivanja spomenutog roka i o
roku u kojem može očekivati odluku.

\(6\) Ako je opravdano očekivati da se odluka o zahtjevu neće donijeti u
rokovima iz stavaka 1. do 4. ovoga članka zbog privremeno nesigurnog
stanja u zemlji podrijetla, Ministarstvo će:

1\. najmanje svakih šest mjeseci provjeravati stanje u zemlji podrijetla
i

2\. obavijestiti tražitelja i Europsku komisiju u razumnom roku o
razlozima nedonošenja odluke.

\(7\) U slučaju iz stavka 6. ovoga članka odluka se mora donijeti
najkasnije u roku od 21 mjesec od dana podnošenja zahtjeva.

##### III. Odjeljak Posebni postupci

Ubrzani postupak

Članak 41.

\(1\) Ministarstvo donosi odluku u ubrzanom postupku najkasnije u roku
od dva mjeseca od dana podnošenja zahtjeva ili dopuštenog naknadnog
zahtjeva ako provodeći cjelokupan postupak sukladno odredbama odjeljka
I. glave III. ovoga Zakona utvrdi da je:

1\. tražitelj iznio samo one podatke koji nisu važni za procjenu
osnovanosti zahtjeva

2\. tražitelj svjesno doveo u zabludu Ministarstvo iznoseći lažne
podatke ili predočivši nevjerodostojne dokumente, odnosno nepružajući
bitne podatke ili prikrivajući dokumente koji bi mogli negativno
utjecati na odluku

3\. tražitelj vjerojatno sa zlom namjerom postupao ili uništio isprave
za utvrđivanje identiteta i/ili državljanstva, u svrhu pružanja lažnih
podataka o identitetu i/ili državljanstvu

4\. tražitelj iznio nedosljedne, kontradiktorne, očito netočne ili
neuvjerljive izjave suprotne provjerenim podacima o državi podrijetla,
koje čine njegov zahtjev nevjerodostojnim

5\. naknadni zahtjev dopušten sukladno članku 47. stavku 5. ovoga Zakona

6\. tražitelj već duže boravio na području Republike Hrvatske i bez
opravdanog razloga nije prije izrazio namjeru

7\. tražitelj izrazio namjeru s očitom namjerom da odgodi ili spriječi
izvršenje odluke koja bi imala kao posljedicu njegovo prisilno udaljenje
iz Republike Hrvatske

8\. tražitelj predstavlja opasnost za nacionalnu sigurnost ili javni
poredak Republike Hrvatske

9\. moguće primijeniti institut sigurne zemlje podrijetla, sukladno
članku 44. ovoga Zakona

10\. tražitelj odbio dati otiske prstiju sukladno članku 33. stavku 5.
ovoga Zakona.

\(2\) Tražitelja će se obavijestiti da se o njegovom zahtjevu odlučuje u
ubrzanom postupku.

\(3\) Rok iz stavka 1. ovoga članka računa se sukladno članku 40. stavku
2. ovoga Zakona.

\(4\) Ako se odluka ne može donijeti u roku iz stavka 1. ovoga članka, o
zahtjevu će se odlučivati u redovnom postupku sukladno odredbama iz
odjeljka II. ovoga Zakona.

\(5\) Protiv odluke donesene u ubrzanom postupku nije dopuštena žalba,
ali se može podnijeti tužba upravnom sudu sukladno članku 51. ovoga
Zakona u roku od osam dana od dana dostave odluke.

Postupanje na granici ili u tranzitnom prostoru

Članak 42.

\(1\) Postupak odobrenja međunarodne zaštite povodom izražene namjere
ili naknadnog zahtjeva na graničnom prijelazu, odnosno u tranzitnom
prostoru zračne, morske luke ili luke unutarnjih voda, provest će se na
graničnom prijelazu ili tranzitnom prostoru provodeći cjelokupan
postupak i poštujući osnovna načela iz glave I., odnosno odjeljka I.
glave III. ovoga Zakona ako se:

− tražitelju osiguraju materijalni uvjeti prihvata iz članka 55. ovoga
Zakona i

− zahtjev, odnosno naknadni zahtjev može odbiti kao očito neosnovan
sukladno članku 38. stavku 1. točki 5. ovoga Zakona ili odbaciti
sukladno članku 43. ovoga Zakona.

\(2\) Organizacijama koje se bave zaštitom prava izbjeglica te koje na
temelju ugovora s Ministarstvom pružaju pravno savjetovanje iz članka
59. stavka 3. ovoga Zakona, osigurat će se učinkovit pristup graničnim
prijelazima, odnosno tranzitnom prostoru zračne, morske luke ili luke
unutarnjih voda.

\(3\) Opunomoćeniku ili predstavniku organizacije koja se bavi zaštitom
prava izbjeglica, osim UNHCR-a, može se privremeno ograničiti pristup
tražitelju kada je to prijeko potrebno radi zaštite nacionalne
sigurnosti ili javnog poretka Republike Hrvatske.

\(4\) Ministarstvo će donijeti odluku o zahtjevu u postupku na granici
ili tranzitnom prostoru najkasnije u roku od 28 dana od dana podnošenja
zahtjeva.

\(5\) Ako se u roku iz stavka 4. ovoga članka ne donese odluka,
tražitelju će se dopustiti ulazak u Republiku Hrvatsku radi provođenja
postupka odobrenja međunarodne zaštite.

\(6\) Protiv odluke iz stavka 4. ovoga članka nije dopuštena žalba, ali
se može podnijeti tužba upravnom sudu sukladno članku 51. ovoga Zakona u
roku od pet dana od dana dostave odluke. Ministarstvo će dostaviti spis
predmeta najkasnije u roku od osam dana od dana zaprimanja odluke kojom
upravni sud traži spis predmeta. Presudu o tužbi upravni sud donosi u
roku od osam dana od dana dostave spisa predmeta.

Odbacivanje zahtjeva ili naknadnog zahtjeva

Članak 43.

\(1\) Ministarstvo donosi odluku kojom odbacuje zahtjev ako je:

1\. tražitelju odobrena međunarodna zaštita u drugoj državi članici
Europskoga gospodarskog prostora

2\. tražitelju odobrena međunarodna zaštita u trećoj državi čija prava i
dalje uživa, uključujući i jamstva koja proizlaze iz članka 6. ovoga
Zakona, pod uvjetom da će biti ponovo prihvaćen u toj državi

3\. moguće primijeniti institut sigurne treće zemlje, sukladno članku
45. ovoga Zakona

4\. moguće primijeniti institut europske sigurne treće zemlje, sukladno
članku 46. ovoga Zakona

5\. utvrđena odgovornost druge države članice Europskoga gospodarskog
prostora za razmatranje zahtjeva

6\. zahtjev podnio državljanin države članice Europske unije.

\(2\) Ministarstvo donosi odluku kojom odbacuje naknadni zahtjev ako se
ocijeni da je nedopušten sukladno članku 47. stavku 6. ovoga Zakona.

\(3\) Protiv odluke o odbacivanju zahtjeva ili naknadnog zahtjeva nije
dopuštena žalba, ali se može podnijeti tužba upravnom sudu sukladno
članku 51. ovoga Zakona u roku od osam dana od dana dostave odluke.

Sigurna zemlja podrijetla

Članak 44. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Sigurnom zemljom podrijetla smatra se ona zemlja za koju se na
temelju pravnog stanja, primjene propisa, kao i općih političkih
okolnosti utvrdi da u njoj općenito i dosljedno ne postoje djela
proganjanja iz članka 23. ovoga Zakona niti rizik od trpljenja ozbiljne
nepravde u smislu članka 21. stavka 2. ovoga Zakona, što se utvrđuje na
temelju podataka o:

1\. relevantnim zakonima i propisima zemlje, kao i načinima na koji se
primjenjuju

2\. poštivanju prava i sloboda zajamčenih Europskom konvencijom za
zaštitu ljudskih prava i temeljnih sloboda, osobito članka 15. stavka 2.
Europske konvencije, Međunarodnim paktom o građanskim i političkim
pravima te Konvencijom Ujedinjenih naroda protiv torture i drugih
okrutnih, nečovječnih ili ponižavajućih postupaka ili kažnjavanja

3\. poštivanju načela zabrane prisilnog udaljenja ili vraćanja
(»non-refoulement«)

4\. primjeni učinkovitog pravnog lijeka.

\(2\) Podaci iz stavka 1. ovoga članka prikupljaju se iz različitih
mjerodavnih izvora, osobito od drugih država članica Europskoga
gospodarskog prostora, EUAA-e, UNHCR-a, Vijeća Europe te drugih
relevantnih međunarodnih organizacija.

\(3\) Ministar nadležan za unutarnje poslove uz prethodnu suglasnost
ministra nadležnog za vanjske poslove donosi odluku kojom utvrđuje listu
sigurnih zemalja podrijetla o čemu se obavještava Europska komisija.

\(4\) Ministarstvo će redovito provjeravati i prema potrebi revidirati
listu sigurnih zemalja podrijetla, uzimajući u obzir odredbu stavka 1.
ovoga članka, uz prethodnu suglasnost ministarstva nadležnog za vanjske
poslove, o čemu se obavještava Europska komisija.

\(5\) Jesu li ispunjeni uvjeti za primjenu instituta sigurne zemlje
podrijetla utvrđuje se za svaki zahtjev zasebno. Zemlja navedena na
listi sigurnih zemalja podrijetla može se smatrati sigurnom zemljom
podrijetla u konkretnom slučaju samo ako je tražitelj:

1\. državljanin te zemlje ili je u toj zemlji imao prethodno boravište
kao osoba bez državljanstva i

2\. nije vjerodostojno obrazložio zašto se ta zemlja podrijetla za njega
ne može smatrati sigurnom zemljom podrijetla.

\(6\) Tražitelj će biti pravodobno obaviješten o primjeni odredbe stavka
5. ovoga članka kako bi mu se omogućilo osporavanje primjene instituta
sigurne zemlje podrijetla s obzirom na specifičnosti njegovih osobnih
okolnosti.

Sigurna treća zemlja

Članak 45.

\(1\) Sigurna treća zemlja je zemlja u kojoj je tražitelj siguran od
proganjanja iz članka 20. ili rizika trpljenja ozbiljne nepravde iz
članka 21. ovoga Zakona te u kojoj uživa povlastice koje proizlaze iz
članka 6. ovoga Zakona i postoji mogućnosti pristupa učinkovitom
postupku odobrenja zaštite sukladno Konvenciji iz 1951.

\(2\) Jesu li ispunjeni uvjeti za primjenu instituta sigurne treće
zemlje utvrđuje se za svaki zahtjev zasebno procjenjujući ispunjava li
neka zemlja uvjete iz stavka 1. ovoga članka te postoji li veza između
te zemlje i tražitelja na temelju koje se može razumno očekivati da u
njoj zatraži međunarodnu zaštitu, uzimajući u obzir sve činjenice i
okolnosti njegovog zahtjeva.

\(3\) Tražitelj će biti pravodobno obaviješten o primjeni instituta
sigurne treće zemlje, kako bi mu se omogućilo osporavanje u odnosu na
stavke 1. i 2. ovoga članka s obzirom na specifičnosti njegovih osobnih
okolnosti.

\(4\) Ministarstvo će tražitelju čiji je zahtjev odbačen sukladno članku
43. stavku 1. točki 3. ovoga Zakona izdati potvrdu na jeziku sigurne
treće zemlje kojom se obavještavaju nadležna državna tijela te zemlje da
se u Republici Hrvatskoj nije razmatrala osnovanost njegovog zahtjeva.

\(5\) Ako sigurna treća zemlja odbije prihvatiti stranca, o osnovanosti
zahtjeva će se odlučivati sukladno odredbama ovoga Zakona.

\(6\) Ministarstvo će redovito obavještavati Europsku komisiju o
zemljama na koje je primijenjen institut sigurne treće zemlje.

Europska sigurna treća zemlja

Članak 46.

\(1\) Europska sigurna treća zemlja je zemlja koja je ratificirala i
primjenjuje odredbe Konvencije iz 1951. i Europske konvencije o zaštiti
ljudskih prava i temeljnih sloboda, uključujući standarde o učinkovitom
pravnom lijeku, te je uspostavila učinkovit postupak odobrenja zaštite
sukladno Konvenciji iz 1951.

\(2\) Jesu li ispunjeni uvjeti za primjenu instituta europske sigurne
treće zemlje utvrđuje se za svaki zahtjev zasebno procjenjujući
ispunjava li neka zemlja uvjete iz stavka 1. ovoga članka.

\(3\) Zahtjev tražitelja, koji je nezakonito ušao na teritorij Republike
Hrvatske iz europske sigurne treće zemlje, odbacit će se sukladno članku
43. stavku 1. točki 4. ovoga Zakona, uzimajući u obzir poštivanje načela
iz članka 6. ovoga Zakona te posebne okolnosti humanitarnog ili
političkog karaktera, kao i pravila međunarodnog javnog prava.

\(4\) Tražitelj će biti pravodobno obaviješten o primjeni instituta
europske sigurne treće zemlje kako bi mu se omogućilo osporavanje u
odnosu na stavak 1. ovoga članka, s obzirom na njegove osobne okolnosti.

\(5\) Ministarstvo će tražitelju, čiji zahtjev je odbačen sukladno
članku 43. stavku 1. točki 4. ovoga Zakona, izdati potvrdu na jeziku
europske sigurne treće zemlje kojom se obavještavaju državna tijela te
zemlje da se u Republici Hrvatskoj nije razmatrala osnovanost konkretnog
zahtjeva.

\(6\) Ministarstvo će redovito obavještavati Europsku komisiju o
zemljama na koje je primijenjen institut europske sigurne treće zemlje.

Naknadni zahtjev

Članak 47.

\(1\) Naknadni zahtjev podnosi državljanin treće zemlje ili osoba bez
državljanstva nakon izvršne odluke kojom je prijašnji:

1\. zahtjev odbijen sukladno članku 38. ovoga Zakona ili

2\. postupak obustavljen sukladno članku 39. stavku 2. točki 4. ovoga
Zakona.

\(2\) Obrazloženje naknadnog zahtjeva predaje se u Prihvatilištu
neposredno u pisanom obliku ili usmeno na zapisnik ako je osoba
nepismena. Ministarstvo odlučuje o naknadnom zahtjevu najkasnije u roku
od 15 dana od dana njegovog zaprimanja.

\(3\) Naknadni zahtjev mora biti razumljiv i sadržavati bitne činjenice
i dokaze nastale nakon izvršnosti odluke ili koje tražitelj iz
opravdanih razloga nije predočio u prijašnjem postupku, a odnose se na
utvrđivanje ispunjavanja uvjeta za odobrenje međunarodne zaštite.

\(4\) Dopuštenost naknadnog zahtjeva ocjenjuje se na temelju sadržanih
činjenica i dokaza, a u vezi s već upotrijebljenim činjenicama i
dokazima u prijašnjem postupku.

\(5\) Ako se utvrdi da je naknadni zahtjev dopušten, ponovno će se
odlučivati o osnovanosti zahtjeva, a prijašnja odluka će se ukinuti.

\(6\) Naknadni zahtjev će se odbaciti ako se utvrdi da je nedopušten
sukladno stavcima 3. i 4. ovoga članka.

\(7\) Naknadni zahtjev stranca u transferu razmatrat će se u odgovornoj
državi članici Europskoga gospodarskog prostora, a naknadni zahtjev
podnesen u Republici Hrvatskoj odbacit će se kao nedopušten.

Preseljenje, humanitarni prihvat i godišnja pričuva za solidarnost

Članak 48. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404),
[17/25](https://www.zakon.hr/cms.htm?id=540488))

\(1\) Odluku i program preseljenja ili humanitarnog prihvata državljana
treće zemlje ili osoba bez državljanstva koji ispunjavaju uvjete za
privremenu zaštitu ili odobrenje međunarodne zaštite iz trećih zemalja
donosi Vlada Republike Hrvatske, na zajednički prijedlog Ministarstva i
ministarstva nadležnog za vanjske i europske poslove.

\(2\) Odluku o vrsti, načinima i uvjetima primjene mjera solidarnosti iz
članka 56. stavka 2. Uredbe (EU) 2024/1351 radi primjene načela
solidarnosti i pravedne podjele odgovornosti donosi Vlada Republike
Hrvatske na zajednički prijedlog Ministarstva i ministarstva nadležnog
za vanjske i europske poslove.

\(3\) Državljaninu treće zemlje ili osobi bez državljanstva koja bude
preseljena sukladno stavku 1. ovoga članka ili premještena sukladno
stavku 2. ovoga članka priznat će se privremena zaštita odnosno azil ili
supsidijarna zaštita.

##### IV. Odjeljak Prestanak i poništenje

Prestanak međunarodne zaštite

Članak 49.

\(1\) Azil će prestati ako:

1\. azilant dobrovoljno prihvati zaštitu zemlje svog državljanstva

2\. azilant stekne državljanstvo zemlje čiju zaštitu može uživati

3\. se azilant dobrovoljno vrati i nastani u zemlji koju je napustio ili
izvan koje je boravio zbog straha od proganjanja

4\. prestanu okolnosti u zemlji podrijetla azilanta na osnovi kojih je
odobrena međunarodna zaštita

5\. azilant dobrovoljno ponovno stekne državljanstvo zemlje podrijetla
koje je prethodno izgubio.

\(2\) Supsidijarna zaštita će prestati ako okolnosti na temelju kojih je
priznata prestanu postojati ili se promijene do te mjere da daljnja
zaštita više nije potrebna.

\(3\) Ministarstvo, po službenoj dužnosti, provodi postupak ispitivanja
postojanja pretpostavki iz stavaka 1. i 2. ovoga članka.

\(4\) Ministarstvo će nakon što utvrdi da su okolnosti vezano za
prestanak međunarodne zaštite iz stavka 1. točke 4. i stavka 2. ovoga
članka bitne i stalne prirode o tome, pisanim putem, obavijestiti
azilanta ili stranca pod supsidijarnom zaštitom te mu omogućiti da se
izjasni usmeno na zapisnik.

\(5\) Ministarstvo donosi odluku o ukidanju rješenja kojim je odobrena
međunarodna zaštita.

\(6\) Protiv odluke iz stavka 4. ovoga članka nije dopuštena žalba, ali
se može podnijeti tužba upravnom sudu sukladno članku 51. ovoga Zakona u
roku od osam dana od dana dostave odluke.

\(7\) Međunarodna zaštita prestaje po sili zakona:

1\. kad azilant ili stranac pod supsidijarnom zaštitom stekne hrvatsko
državljanstvo

2\. smrću azilanta ili stranca pod supsidijarnom zaštitom.

Poništenje međunarodne zaštite

Članak 50. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Međunarodna zaštita poništit će se ako:

1\. se naknadno utvrdi postojanje razloga za isključenje iz članaka 30.
ili 31. ovoga Zakona

2\. se utvrdi da je status priznat na temelju pogrešno iznesenih ili
izostavljenih činjenica, lažnim prikazivanjem bitnih činjenica i
okolnosti, korištenjem nevjerodostojnih isprava i drugih dokumenata, a
što je bilo odlučujuće za odobrenje međunarodne zaštite

3\. osoba kojoj je odobrena međunarodna zaštita predstavlja opasnost za
nacionalnu sigurnost ili javni poredak Republike Hrvatske.

\(2\) Ministarstvo, po službenoj dužnosti, provodi postupak ispitivanja
postojanja pretpostavki iz stavka 1. ovoga članka.

\(3\) Ministarstvo će nakon što utvrdi da su nastupile okolnosti vezano
za poništenje međunarodne zaštite iz stavka 1. ovoga članka, pisanim
putem, obavijestiti azilanta ili stranca pod supsidijarnom zaštitom o
razlozima za poništenje te mu omogućiti da se o tim okolnostima izjasni
usmeno na zapisnik.

\(4\) Ministarstvo donosi odluku o poništenju rješenja kojim je odobrena
međunarodna zaštita.

\(5\) Protiv odluke iz stavka 3. ovoga članka nije dopuštena žalba, ali
se može podnijeti tužba upravnom sudu sukladno članku 51. ovoga Zakona u
roku od osam dana od dana dostave odluke.

\(6\) Državljanin treće zemlje ili osoba bez državljanstva, na koju se
primjenjuje stavak 1. točka 3. ovoga članka dok se nalazi u Republici
Hrvatskoj, uživa prava sukladno Konvenciji iz 1951., osobito u odnosu na
zabranu diskriminacije, slobodu vjeroispovijesti, pristup sudovima,
obrazovanje, nekažnjavanje nezakonitog ulaska ili boravka, prisilno
udaljenje i poštivanje načela »non-refoulement«.

##### V. Odjeljak Pravni lijek

Postupak pred upravnim sudom

Članak 51. (NN [127/17](https://www.zakon.hr/cms.htm?id=26193))

\(1\) Tužba podnesena upravnom sudu odgađa izvršenje rješenja, osim u
slučaju:

1\. odbijanja zahtjeva u ubrzanom postupku sukladno članku 41. ovoga
Zakona

2\. odbacivanja zahtjeva sukladno članku 43. stavku 1. točkama 1. i 2.
ovoga Zakona

3\. odbacivanja naknadnog zahtjeva sukladno članku 43. stavku 2. ovoga
Zakona

4\. odlučivanja o ograničenju slobode kretanja tražitelja, sukladno
članku 54. stavku 11. ovoga Zakona

5\. odlučivanja na pravu na novčanu pomoć sukladno članku 55. stavku 2.
ovoga Zakona

6\. ograničavanja ili uskraćivanju materijalnih prava, sukladno članku
55. stavcima 6. i 7. ovoga Zakona

7\. uskraćivanja odobrenja iz članka 56. stavka 6. ovoga Zakona

8\. odbijanja zahtjeva sukladno članku 61. stavku 3. ovoga Zakona

9\. odlučivanja o pravu na smještaj sukladno članku 67. stavcima 3., 7.
i 9. ovoga Zakona

10\. usvajanja zahtjeva i priznavanja prava na međunarodnu zaštitu
sukladno članku 38. stavku 1. točkama 1. i 2. ovoga Zakona.

\(2\) Tužba može sadržavati zahtjev za odgodnim učinkom, sukladno
propisima kojima se uređuju upravni sporovi, osim u slučaju iz članka
41. stavka 1. točke 6. ovoga Zakona. Ministarstvo će dostaviti spis
predmeta najkasnije u roku od osam dana od dana zaprimanja odluke kojom
upravni sud traži spis predmeta radi odlučivanja o zahtjevu za odgodnim
učinkom. Upravni sud odlučuje o zahtjevu za odgodnim učinkom tužbe u
roku od osam dana od dana dostave spisa predmeta.

\(3\) Žalba na prvostupanjsku presudu upravnog suda ne odgađa izvršenje
rješenja.

#### Glava IV. PRAVA I OBVEZE TRAŽITELJA

Prava i obveze

Članak 52. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Tražitelj ima pravo na:

1\. boravak

2\. slobodu kretanja u Republici Hrvatskoj

3\. osiguranje odgovarajućih materijalnih uvjeta prihvata

4\. zdravstvenu zaštitu

5\. osnovno i srednje obrazovanje

6\. informacije, pravno savjetovanje i besplatnu pravnu pomoć

7\. slobodu vjeroispovijesti

8\. rad i

9\. isprave sukladno članku 62. ovoga Zakona.

\(2\) U ostvarivanju prava iz stavka 1. ovoga članka uzet će se u obzir
potrebe tražitelja kojima su potrebna posebna postupovna i/ili prihvatna
jamstva.

\(3\) Tražitelj je dužan:

1\. poštivati Ustav, zakone i druge propise Republike Hrvatske

2\. surađivati s državnim tijelima Republike Hrvatske te postupati po
njihovim mjerama i uputama

3\. podvrgnuti se provjeri i utvrđivanju identiteta te zemlje ili regije
podrijetla, uključujući analizu jezika i dijalekta uz mogućnost
korištenja programskih tehnologija, uz puno poštivanje načela ljudskog
dostojanstva

4\. podvrgnuti se zdravstvenom pregledu

5\. poštivati Kućni red Prihvatilišta

6\. pojaviti se u Prihvatilištu u roku koji mu je određen

7\. odazvati se pozivu Ministarstva za saslušanje te surađivati tijekom
cijelog postupka odobrenja međunarodne zaštite

8\. ostati na području Republike Hrvatske za vrijeme trajanja postupka
odobrenja međunarodne zaštite

9\. javiti promjenu boravišta Ministarstvu u roku od dva dana od dana
promjene

10\. pridržavati se uputa i mjera Ministarstva o ograničenju slobode
kretanja.

\(4\) Tražitelj koji nema pravo na boravak sukladno članku 53. ovoga
Zakona ne ostvaruje prava iz ovoga članka, osim prava na besplatnu
pravnu pomoć.

\(5\) Stranac u transferu ima prava i obveze iz ovoga članka do
izvršenja primopredaje odgovornoj državi članici Europskoga gospodarskog
prostora.

\(6\) Ako nije moguće utvrditi identitet i zemlju podrijetla sukladno
stavku 3. točki 3. ovoga članka, tražitelj je dužan podvrgnuti se
pregledu, koji može uključivati pretragu predmeta i nosača podataka kao
što su računala te drugih elektroničkih i mobilnih uređaja koje ima kod
sebe, u svrhu utvrđivanja identiteta i države podrijetla.

\(7\) Pregled tražitelja iz stavka 3. točke 4. ovoga članka provodi
osoba istoga spola uz puno poštivanje načela ljudskog dostojanstva te
fizičkog i psihičkog integriteta.

\(8\) Pretraga iz stavka 6. ovoga članka provodi se uz pisanu suglasnost
tražitelja uz puno poštivanje zaštite osobnih podataka, a u slučaju
uskraćivanja suglasnosti, smatrat će se da tražitelj ne surađuje s
Ministarstvom, sukladno članku 28. stavku 1. ovoga Zakona.

Pravo na boravak

Članak 53.

\(1\) Tražitelj ima pravo na boravak u Republici Hrvatskoj od dana
izražene namjere do izvršnosti odluke o zahtjevu.

\(2\) Ako je tražitelj podnio tužbu koja sadržava zahtjev za odgodnim
učinkom sukladno članku 51. stavku 2. ovoga Zakona, ima pravo na boravak
do dostave presude o odgodnom učinku.

\(3\) Ako tražitelj podnese naknadni zahtjev s namjerom da odgodi ili
spriječi izvršenje odluke o prisilnom udaljenju Republike Hrvatske, a
koji je odbačen kao nedopušten sukladno članku 47. stavku 6. ovoga
Zakona, ima pravo na boravak do izvršnosti odluke o naknadnom zahtjevu.

\(4\) Tražitelj koji podnese novi naknadni zahtjev nakon što je o
ranijem naknadnom zahtjevu već donesena odluka sukladno članku 47.
stavku 6. ovoga Zakona, nema pravo na boravak u Republici Hrvatskoj.

\(5\) Tražitelj koji se nalazi u postupku predaje ili izručenja sukladno
članku 7. stavcima 1. i 2. ovoga Zakona nema pravo na boravak u
Republici Hrvatskoj.

\(6\) Članovi obitelji, koji su došli zajedno s tražiteljem, imaju pravo
na boravak sukladno stavku 1. ovoga članka.

\(7\) Stranac u transferu ima pravo na boravak do izvršenja transfera u
drugu državu članicu Europskoga gospodarskog prostora.

Sloboda kretanja tražitelja

Članak 54. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Tražitelj i stranac u transferu ima slobodu kretanja u Republici
Hrvatskoj.

\(2\) Tražitelju se može ograničiti sloboda kretanja ako se na temelju
svih činjenica i okolnosti konkretnog slučaja procijeni da je to
potrebno:

1\. radi utvrđivanja činjenica i okolnosti na kojima temelji zahtjev za
međunarodnu zaštitu, a koje se ne mogu utvrditi bez ograničenja
kretanja, osobito ako se ocijeni da postoji rizik od bijega

2\. radi utvrđivanja i provjere identiteta ili državljanstva

3\. radi zaštite nacionalne sigurnosti ili javnog poretka Republike
Hrvatske

4\. radi sprječavanja širenja zaraznih bolesti u skladu s nacionalnim
propisima o nužnim epidemiološkim mjerama

5\. radi sprječavanja dovođenja u opasnost života osoba i imovine

6\. zbog više uzastopnih pokušaja napuštanja Republike Hrvatske tijekom
postupka međunarodne zaštite

7\. zbog provedbe postupka prisilnog udaljenja, ako se na temelju
objektivnih okolnosti, uzimajući u obzir da je tražitelj već imao
mogućnost započeti postupak odobrenja međunarodne zaštite, opravdano
pretpostavlja da traženjem međunarodne zaštite želi odgoditi ili otežati
izvršenje odluke o protjerivanju i/ili vraćanju donesene sukladno
odredbama Zakona o strancima.

\(3\) Strancu u transferu može se ograničiti sloboda kretanja samo u
svrhu osiguranja provedbe primopredaje drugoj državi članici Europskoga
gospodarskog prostora ako se ocijeni da postoji rizik od bijega.

\(4\) Rizik od bijega procjenjuje se na temeljeu svih činjenica i
okolnosti konkretnog slučaja osobito s obzirom na ranije pokušaje
samovoljnog napuštanja Republike Hrvatske, odbijanja podvrgnuti se
provjeri i utvrđivanju identiteta, prikrivanja ili pružanja lažnih
podataka o identitetu i/ili državljanstvu, kršenja odredbi Kućnog reda
Prihvatilišta, rezultate Eurodac sustava te protivljenje transferu.

\(5\) Sloboda kretanja tražitelja ili stranca u transferu može se
ograničiti sljedećim mjerama:

1\. zabrana kretanja izvan Prihvatilišta

2\. zabrana kretanja izvan određenog područja

3\. osobnim pristupanjem u Prihvatilište u određeno vrijeme

4\. davanje u polog Prihvatilištu putnih isprava i karata

5\. smještaj u prihvatni centar za strance.

\(6\) Mjera smještaja u prihvatni centar za strance može se izreći ako
se individualnom procjenom utvrdi da se drugim mjerama iz stavka 5.
ovoga članka ne može ostvariti svrha ograničavanja slobode kretanja.

\(7\) Pripadniku ranjive skupine može se ograničiti sloboda kretanja
smještajem u prihvatni centar za strance ako se individualnom procjenom
utvrdi da takav smještaj odgovara njegovim osobnim okolnostima i
potrebama, osobito zdravstvenom stanju.

\(8\) Djetetu bez pratnje može se ograničiti sloboda kretanja smještajem
u prihvatni centar za strance odvojeno od odraslih osoba u što kraćem
trajanju ako se individualnom procjenom utvrdi da je takav smještaj
nužan.

\(9\) Mjere ograničavanja slobode kretanja izriču se dok za to postoje
razlozi iz stavka 2. ovoga članka, najduže do tri mjeseca. Iznimno, iz
opravdanih razloga primjena mjera ograničavanja slobode kretanja može se
produžiti za još najduže tri mjeseca.

\(10\) U slučaju iz stavka 3. ovoga članka mjere se izriču do provedbe
transfera, najduže šest tjedana od utvrđene odgovornosti druge države
članice Europskoga gospodarskog prostora. Ako je pokrenut upravni spor,
rok od šest tjedana računa se od izvršnosti odluke o odbacivanju
sukladno članku 43. stavku 1. točki 5. ovoga Zakona.

\(11\) Ministarstvo, policijska uprava, odnosno policijska postaja
donosi odluku o ograničenju slobode kretanja, kojom određuje vrstu mjera
iz stavka 5. ovoga članka te njihovo trajanje, razmjerno svrsi
ograničenja kretanja.

\(12\) Protiv odluke iz stavka 11. ovoga članka nije dopuštena žalba,
ali se može podnijeti tužba upravnom sudu sukladno članku 51. ovoga
Zakona u roku od osam dana od dana dostave odluke. Ministarstvo,
policijska uprava, odnosno policijska postaja dostavit će spis predmeta
upravnom sudu u roku od osam dana od dana zaprimanja odluke kojom
upravni sud traži spis predmeta. Odluku o tužbi upravni sud će donijeti
nakon usmene rasprave u roku od 15 dana od dana dostave spisa predmeta.

\(13\) Ograničenje kretanja, u razumnim vremenskim razmacima, razmatra
nadležni upravni sud po službenoj dužnosti ili na zahtjev tražitelja,
posebno kada ograničenje kretanja traje dulje od mjesec dana te u
slučaju promjene ili nastupanja novih okolnosti koje mogu utjecati na
zakonitost ograničenja kretanja tražitelja.

\(14\) Ako nadležni upravni sud utvrdi da rješenje o ograničenju slobode
kretanja nije zakonito, Ministarstvo je dužno postupiti po izrečenoj
presudi i tražitelja odmah pustiti na slobodu.

Materijalni uvjeti prihvata

Članak 55.

\(1\) Materijalni uvjeti prihvata su: smještaj u Prihvatilištu, hrana i
odjeća osigurana u naravi, naknada troškova javnog prijevoza za potrebe
postupka odobrenja međunarodne zaštite te novčana pomoć.

\(2\) Načine i uvjete ostvarivanja materijalnih uvjeta prihvata određuje
Ministarstvo, a o pravu na novčanu pomoć odlučuje Prihvatilište.

\(3\) Visinu novčane pomoći određuje ministar odlukom.

\(4\) Tražitelj može o svom trošku boraviti na bilo kojoj adresi u
Republici Hrvatskoj uz prethodnu suglasnost Ministarstva.

\(5\) Materijalni uvjeti prihvata mogu se ograničiti ili uskratiti ako
tražitelj:

1\. ne boravi u Prihvatilištu u kojem mu je određen smještaj

2\. izbiva izvan Prihvatilišta protivno uvjetima iz članka 56. stavka 6.
ovoga Zakona

3\. posjeduje sredstva koja mu omogućavaju odgovarajući životni standard

4\. krši odredbe Kućnog reda Prihvatilišta.

\(6\) Prihvatilište na temelju individualne procijene donosi odluku
kojom se ograničavaju ili uskraćuju neki od materijalnih uvjeta prihvata
iz stavka 1. ovoga članka, razmjerno svrsi koja se želi postići,
uzimajući u obzir članak 52. stavak 2. ovoga Zakona i očuvanje
dostojanstvenog životnog standarda tražitelja.

\(7\) Ako prestanu okolnosti iz stavka 5. točaka 1. i 2. ovoga članka,
Prihvatilište donosi odluku kojom u cijelosti ili djelomično ukida
odluku iz stavka 6. ovoga članka.

\(8\) Protiv odluke iz stavaka 2., 6. i 7. ovoga članka nije dopuštena
žalba, ali se može podnijeti tužba upravnom sudu sukladno članku 51.
ovoga Zakona u roku od osam dana od dana dostave odluke.

\(9\) Ministarstvo ima pravo zahtijevati povrat troškova smještaja,
uključujući i nastalu materijalnu štetu u slučaju propisanom stavkom 5.
točkama 3. i 4. ovoga članka.

Prihvatilište za tražitelje

Članak 56. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Prihvatilište je ustrojstvena jedinica Ministarstva.

\(2\) UNHCR, Hrvatski crveni križ i druge organizacije koje se bave
zaštitom prava izbjeglica ili humanitarnim radom mogu u Prihvatilištu
provoditi odgojne, obrazovne i slične programe te pružati druge oblike
pomoći, uz prethodnu suglasnost Ministarstva.

\(3\) Tražiteljima smještenim u Prihvatilište osigurat će se prikladan
prostor za susrete i komunikaciju s članovima obitelji i rođacima,
pravnim ili drugim savjetnicima, predstavnicima UNHCR-a te drugih
nacionalnih, međunarodnih i nevladinih organizacija i tijela.

\(4\) Pristup tražiteljima iz stavka 3. ovoga članka privremeno se može
ograničiti zbog ozbiljnih zdravstvenih ili sigurnosnih razloga.

\(5\) Tražiteljima smještenim u Prihvatilištu osigurat će se materijalni
uvjeti prihvata.

\(6\) Prilikom smještaja tražitelja u Prihvatilištu posebno će se voditi
računa o spolu, dobi, položaju ranjivih skupina, tražiteljima s posebnim
prihvatnim potrebama te cjelovitosti obitelji.

\(7\) Pravila boravka u Prihvatilištu određuju se Kućnim redom.

\(8\) Tražitelj može izbivati izvan Prihvatilišta duže od 24 sata uz
prethodno odobrenje Prihvatilišta. Ako se na temelju individualne
procjene uskrati odobrenje, Prihvatilište o tome donosi odluku.

\(9\) Protiv odluke iz stavka 8. ovoga članka nije dopuštena žalba, ali
se može podnijeti tužba upravnom sudu sukladno članku 51. ovoga Zakona u
roku od osam dana od dana dostave odluke.

\(10\) Vlada Republike Hrvatske, na prijedlog ministra unutarnjih
poslova, odredit će pravnu osobu u državnom vlasništvu koja će pružati
usluge zaštite osoba i imovine u Prihvatilištu.

Zdravstvena zaštita

Članak 57. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Zdravstvena zaštita tražitelja obuhvaća hitnu medicinsku pomoć i
prijeko potrebno liječenje bolesti i ozbiljnih mentalnih poremećaja
sukladno medicinskoj indikaciji.

\(2\) Tražitelju kojem su potrebna posebna prihvatna i/ili postupovna
jamstva, osobito žrtvama mučenja, silovanja ili drugih teških oblika
psihološkog, fizičkog ili spolnog nasilja, pružit će se odgovarajuća
zdravstvena zaštita vezano uz specifično stanje, odnosno posljedice
prouzročene navedenim djelima.

\(3\) Ministarstvo nadležno za zdravlje dužno je osigurati zdravstveni
pregled iz članka 52. stavka 3. točke 4. ovoga Zakona te zdravstvenu
zaštitu iz stavka 1. i 2. ovoga članka.

\(4\) Troškove zdravstvene zaštite iz stavaka 1. i 2. ovoga članka i
zdravstvenog pregleda iz članka 52. stavka 3. točke 4. ovoga Zakona
snosi ministarstvo nadležno za poslove zdravlja.

Obrazovanje

Članak 58.

\(1\) Pravo na osnovno i srednje obrazovanje dijete tražitelj ostvaruje
pod istim uvjetima kao hrvatski državljanin.

\(2\) Tražitelju, koji je započeo ostvarivati pravo na srednjoškolsko
obrazovanje iz stavka 1. ovoga članka, omogućit će se nastavak
srednjoškolskog obrazovanja i nakon stjecanja punoljetnosti.

\(3\) Ostvarivanje prava iz stavka 1. ovoga članka omogućit će se
djetetu tražitelju u roku od 30 dana od dana podnošenja zahtjeva do
izvršenja odluke o povratku.

\(4\) Ako dijete tražitelj ne zna ili nedovoljno poznaje hrvatski jezik,
omogućit će mu se pohađanje pripremne nastave ili dopunske nastave
hrvatskog jezika, kao i dopunske nastave u pojedinim nastavnim
predmetima, ako za to postoji potreba.

Pravo na informacije i pravno savjetovanje

Članak 59. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Državljaninu treće zemlje ili osobi bez državljanstva zadržanoj u
prihvatnom centru, na graničnom prijelazu, odnosno u tranzitnom prostoru
zračne, morske luke ili luke unutarnjih voda, koja bi željela izraziti
namjeru, policijski službenici pružit će sve potrebne informacije o
postupku odobrenja međunarodne zaštite, u pisanom obliku, na jeziku za
koji se opravdano pretpostavlja da ga razumije i na kojem može
komunicirati.

\(2\) Ministarstvo će u roku od 15 dana od izražene namjere, pisanim
putem, obavijestiti tražitelja o načinu provođenja postupka odobrenja
međunarodne zaštite, o pravima i obvezama koje ima u tom postupku, kao i
o mogućnosti obraćanja predstavnicima UNHCR-a i drugim organizacijama
koje se bave zaštitom prava izbjeglica te mogućnosti dobivanja besplatne
pravne pomoći.

\(3\) Ako informacije iz stavaka 1. i 2. ovoga članka zbog opravdanih
razloga nije moguće dati u pisanom obliku ili je tražitelj nepismen,
informacije će se pružiti usmenim putem na jeziku za koji se
pretpostavlja da ga tražitelj razumije i na kojem može komunicirati.

\(4\) Tražitelju će se na njegov zahtjev pružiti pravne i postupovne
informacije o odobrenju međunarodne zaštite uzimajući u obzir okolnosti
konkretnog zahtjeva, na jeziku za koji se opravdano pretpostavlja da ga
razumije i na kojem može komunicirati.

\(5\) Pravno savjetovanje iz stavka 4. ovoga članka pružaju organizacije
koje se bave zaštitom prava izbjeglica ili odvjetnici s kojima
Ministarstvo sklopi ugovor o provođenju pravnog savjetovanja.

\(6\) Pravo na pravno savjetovanje iz stavka 4. ovoga članka ima
tražitelj koji ne posjeduje novčana sredstva ili stvari veće vrijednosti
koja mu omogućavaju odgovarajući životni standard.

Besplatna pravna pomoć

Članak 60.

\(1\) Pravo na besplatnu pravnu pomoć u provedbi ovoga Zakona ima
tražitelj i stranac u transferu te ga ostvaruje na temelju vlastitog
zahtjeva ako ne posjeduje dovoljna novčana sredstva ili stvari veće
vrijednosti.

\(2\) Pravna pomoć iz stavka 1. ovoga članka obuhvaća:

1\. pomoć u sastavljanju tužbe

2\. zastupanje u prvostupanjskom upravnom sporu i

3\. oslobođenje od plaćanja troškova prvostupanjskog upravnog spora.

\(3\) Upravni sud odlučuje o pravu na besplatnu pravnu pomoć iz
stavka 1. ovoga članka i visini troškova pravne pomoći iz stavka 2.
ovoga članka.

\(4\) Pružatelji pravne pomoći su odvjetnici i pravnici iz udruga
registriranih za pružanje pravne pomoći u ministarstvu nadležnom za
poslove pravosuđa.

\(5\) Pružatelji pravne pomoći iz stavka 4. ovoga članka dužni su, bez
odgode, obavijestiti Ministarstvo o podnošenju tužbe upravnom sudu i
datumu uručenja presude upravnog suda. Ako pružatelj pravne pomoći ne
postupa u skladu s ovom obvezom, bit će brisan s Liste pružatelja
besplatne pravne pomoći sukladno odredbama pravilnika iz članka 93.
stavka 1. točke 6. ovog Zakona.

\(6\) Sukladno odluci upravnog suda iz stavka 3. ovoga članka troškove
pravne pomoći snosi Ministarstvo.

Rad tražitelja

Članak 61. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Tražitelj stječe pravo na rad istekom roka od tri mjeseca od dana
podnošenja zahtjeva o kojem Ministarstvo nije donijelo odluku, ako
tražitelj svojim postupanjem nije utjecao na razloge nedonošenja odluke.

\(2\) Ministarstvo izdaje potvrdu na zahtjev tražitelja kojom potvrđuje
da je tražitelj stekao pravo na rad sukladno stavku 1. ovoga članka.

\(3\) Ako tražitelj ne ispunjava uvjete iz stavka 1. ovoga članka,
Ministarstvo donosi odluku kojom odbija izdavanje potvrde iz stavka 2.
ovoga članka.

\(4\) Protiv odluke iz stavka 3. ovoga članka nije dopuštena žalba, ali
se može podnijeti tužba upravnom sudu sukladno članku 51. ovoga Zakona u
roku od osam dana od dana dostave odluke.

\(5\) Tražitelj ostvaruje pravo na rad bez dozvole za boravak i rad ili
potvrde o prijavi rada do izvršnosti odluke o zahtjevu.

\(6\) Tražitelj je dužan, u pisanom obliku, obavijestiti Prihvatilište o
zasnivanju radnog odnosa i dostaviti potvrdu poslodavca o sklopljenom
ugovoru o radu, u roku od 15 dana od sklapanja ugovora o radu.

\(7\) Osoba kojoj je prestao status tražitelja dužna je, u roku od 15
dana od prestanka statusa, vratiti Ministarstvu potvrdu o radu, radi
poništenja.

Isprave tražitelja

Članak 62. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Ministarstvo će tražitelju izdati iskaznicu tražitelja međunarodne
zaštite (u daljnjem tekstu: iskaznica tražitelja) u roku od tri dana od
dana podnošenja zahtjeva. Iskaznica tražitelja potvrđuje pravo boravka u
Republici Hrvatskoj sukladno članku 53. ovoga Zakona. Iskaznica
tražitelja nije dokaz o identitetu.

\(2\) Iznimno od stavka 1. ovoga članka iskaznica tražitelja se neće
izdati tražitelju koji je podnio zahtjev na graničnom prijelazu ili
tranzitnom prostoru iz članka 42. ovoga Zakona.

\(3\) Ministarstvo će članovima obitelji tražitelja iz članka 53. stavka
6. ovoga Zakona izdati iskaznicu tražitelja.

\(4\) Iskaznica tražitelja mora se vratiti Ministarstvu po prestanku
prava na boravak, sukladno članku 53. ovoga Zakona, radi njezinog
poništenja.

\(5\) Tražitelju se može izdati putni list za stranca, ako postoje
ozbiljni humanitarni razlozi koji zahtijevaju njegovu prisutnost u
drugoj državi.

\(6\) Ministarstvo će strancu u transferu izdati laissez-passer u svrhu
primopredaje odgovornoj državi članici Europskoga gospodarskog prostora.

Privremeno zadržavanje stranih isprava

Članak 63.

\(1\) Ministarstvo može zadržati putnu ili drugu identifikacijsku
ispravu tražitelja ako to zahtijevaju razlozi:

1\. utvrđivanja ili provjere identiteta

2\. zaštite nacionalne sigurnosti ili javnog poretka Republike Hrvatske.

\(2\) Isprava iz stavka 1. ovoga članka zadržava se na vrijeme dok
postoje razlozi za njezino zadržavanje, o čemu se izdaje potvrda.

#### Glava V. PRAVA I OBVEZE AZILANTA I STRANCA POD SUPSIDIJARNOM ZAŠTITOM

Prava i obveze azilanta i stranca pod supsidijarnom zaštitom

Članak 64. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Status azila, odnosno status stranca pod supsidijarnom zaštitom
stječe se danom uručenja odluke o odobrenju međunarodne zaštite.

\(2\) Azilant i stranac pod supsidijarnom zaštitom ima pravo na:

1\. boravak u Republici Hrvatskoj

2\. spajanje obitelji

3\. smještaj

4\. rad

5\. zdravstvenu zaštitu

6\. obrazovanje

7\. slobodu vjeroispovijesti

8\. besplatnu pravnu pomoć

9\. socijalnu skrb

10\. pomoć pri integraciji u društvo

11\. vlasništvo nekretnine sukladno Konvenciji iz 1951. i

12\. stjecanje hrvatskog državljanstva sukladno propisima koji
reguliraju stjecanje državljanstva.

\(3\) Ministarstvo će azilantu ili strancu pod supsidijarnom zaštitom
pružiti opće informacije o pravima i obvezama koje stječe odobrenjem
međunarodne zaštite u roku od osam dana od dana uručenja odluke, na
jeziku za koji se opravdano pretpostavlja da ga razumije i na kojem može
komunicirati.

\(4\) Azilant i stranac pod supsidijarnom zaštitom dužan je:

1\. poštivati Ustav, zakone i druge propise Republike Hrvatske

2\. prijaviti prebivalište u roku od 15 dana od uručenja odluke o
odobrenju međunarodne zaštite, kao i promjenu prebivališta i adrese
stanovanja u roku od 15 dana od dana promjene

3\. imati kod sebe dozvolu boravka iz članka 75. ovoga Zakona i dati je
na uvid zakonom ovlaštenim osobama

4\. pohađati tečaj hrvatskog jezika, povijesti i kulture

5\. obavijestiti Ministarstvo, ako se iseli iz Republike Hrvatske ili
neprekidno boravi u inozemstvu duže od 90 dana u razdoblju od 180 dana,
u roku od 15 dana od dana nastupa navedenih okolnosti.

Pravo na boravak

Članak 65. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Azilant i stranac pod supsidijarnom zaštitom ima pravo na boravak
u Republici Hrvatskoj od dana uručenja odluke o odobrenju međunarodne
zaštite, a dokazuje se dozvolom boravka.

\(2\) Pravo na boravak u Republici Hrvatskoj utvrđuje se odlukom o
odobrenju međunarodne zaštite.

\(3\) Brisan.

Pravo na spajanje obitelji

Članak 66. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Azilant i stranac pod supsidijarnom zaštitom ima pravo na spajanje
s članovima obitelji iz članka 4. stavka 1. točke 18. ovoga Zakona.

\(2\) Maloljetno dijete azilanta i stranca pod supsidijarnom zaštitom
koje nije zasnovalo vlastitu obitelj slijedi pravni položaj zakonskog
zastupnika kojem je odobrena međunarodna zaštita, o čemu Ministarstvo
donosi odluku.

\(3\) Članovi obitelji azilanta i stranca pod supsidijarnom zaštitom,
koji nisu navedeni u stavku 2. ovoga članka, boravak te izdavanje
dozvole boravka reguliraju sukladno odredbama Zakona o strancima.

\(4\) Član obitelji azilanta i stranca pod supsidijarnom zaštitom koji
zakonito boravi u Republici Hrvatskoj ostvaruje ista prava kao i
azilant, odnosno stranac pod supsidijarnom zaštitom, sukladno odredbama
članaka 64. do 74. te članaka 76. i 77. ovoga Zakona.

\(5\) Član obitelji kod kojeg postoje razlozi za isključenje iz članaka
30. i 31. ovoga Zakona te zbog razloga zaštite nacionalne sigurnosti ili
javnog poretka Republike Hrvatske nema pravo na spajanje obitelji.

\(6\) U slučaju spajanja obitelji azilanta i stranca pod supsidijarnom
zaštitom, koje se provodi sukladno odredbama ovoga Zakona ili Zakona o
strancima, za osobu koja ne može pribaviti službene dokumente kojima
dokazuje određeni obiteljski odnos, uzet će se u obzir okolnosti na
temelju kojih se može procijeniti postoji li takav odnos. Odluka o
odbijanju zahtjeva za spajanje obitelji ne može se temeljiti isključivo
na činjenici da ne postoje službeni dokumenti kojima se dokazuje
određeni obiteljski odnos.

Pravo na smještaj

Članak 67. (NN [127/17](https://www.zakon.hr/cms.htm?id=26193),
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Azilant i stranac pod supsidijarnom zaštitom imaju pravo na
smještaj, ako nemaju novčana sredstva ili imovinu kojima mogu osigurati
uzdržavanje, najduže dvije godine od dana uručenja odluke o odobrenju
međunarodne zaštite.

\(2\) Postupak za priznavanje prava na smještaj pokreće se podnošenjem
zahtjeva nadležnom područnom uredu Hrvatskog zavoda za socijalni rad (u
daljnjem tekstu: područni ured), a nadležan je područni ured prema
prebivalištu azilanta i stranca pod supsidijarnom zaštitom.

\(3\) O zahtjevu iz stavka 2. ovoga članka područni ured odlučuje
rješenjem.

\(4\) Ako područni ured utvrdi da azilant odnosno stranac pod
supsidijarnom zaštitom ima novčana sredstva ili imovinu kojima bi mogao
sudjelovati u plaćanju troškova smještaja, rješenjem o priznavanju prava
na smještaj iz stavka 3. ovoga članka odredit će da azilant odnosno
stranac pod supsidijarnom zaštitom sudjeluje u plaćanju troškova
smještaja sukladno propisu iz članka 93. stavka 3. ovoga Zakona uplatom
na račun ministarstva nadležnog za poslove stambenog zbrinjavanja.

\(5\) Ako područni ured u postupku iz svoje nadležnosti, nakon
izvršnosti rješenja o priznavanju prava na smještaj iz stavka 3. ovoga
članka, utvrdi da azilant ili stranac pod supsidijarnom zaštitom ima
novčana sredstva ili imovinu kojima bi mogao sudjelovati u plaćanju
troškova smještaja, ukinut će rješenje iz stavka 3. ovoga članka i
donijeti novo kojim će priznati pravo na smještaj azilantu ili strancu
pod supsidijarnom zaštitom i utvrditi obvezu sudjelovanja u plaćanju
troškova smještaja, sukladno članku 93. stavku 3. ovoga Zakona.

\(6\) Azilant i stranac pod supsidijarnom zaštitom nakon prekida
međunarodne zaštite sukladno člancima 49. i 50. ovoga Zakona te ponovnim
odobrenjem međunarodne zaštite imaju pravo na smještaj razmjerno
neiskorištenom razdoblju ukupnog trajanja takvog smještaja propisanog
stavkom 1. ovoga članka.

\(7\) Pravo na smještaj azilanta i stranca pod supsidijarnom zaštitom
prestaje:

1\. istekom roka iz stavka 1. ovoga članka

2\. na osobni zahtjev

3\. ako bez opravdanog razloga odbiju osigurani smještaj

4\. ako bez opravdanog razloga, neprekidno duže od 30 dana, ne borave na
prijavljenoj adresi

5\. ako se utvrdi da ne ispunjavaju uvjete za priznavanje prava na
smještaj

6\. ako se utvrdi da ne skrbe o osiguranom smještaju s pažnjom dobroga
gospodara

7\. ako se utvrdi da koriste osigurani smještaj suprotno njegovoj
namjeni.

\(8\) Osim u slučaju iz stavka 7. točke 1. ovoga članka, područni ured
će, nakon što u propisanom postupku utvrdi pretpostavke iz stavka 7.
točaka 2. do 7. ovoga članka, ukinuti rješenje iz stavka 3. ovoga članka
i donijeti novo rješenje kojim utvrđuje prestanak prava na smještaj.

\(9\) Protiv rješenja iz stavaka 3., 4., 5. i 8. ovoga članka može se
izjaviti žalba u roku od 15 dana od dana dostave rješenja.

\(10\) Žalba protiv rješenja iz stavaka 3., 4., 5. i 8. ovoga članka ne
odgađa izvršenje rješenja.

\(11\) O žalbi protiv rješenja iz stavaka 3., 4., 5. i 8. ovoga članka
odlučuje ministarstvo nadležno za poslove socijalne skrbi rješenjem
protiv kojeg se može podnijeti tužba nadležnom upravnom sudu u roku od
osam dana od dana dostave rješenja.

\(12\) Izvršna rješenja iz stavaka 3., 4., 5. i 8. ovoga članka
dostavljaju se ministarstvu nadležnom za poslove stambenog zbrinjavanja
i Ministarstvu.

\(13\) Ako prestanu okolnosti iz stavaka 4. i 5. te stavka 7. točaka 4.
i 5. ovoga članka, kao i u slučaju kad je pravo na smještaj prestalo na
osobni zahtjev, azilant i stranac pod supsidijarnom zaštitom mogu
ponovno podnijeti zahtjev sukladno stavku 2. ovoga članka.

\(14\) Iznimno od stavka 1. ovoga članka, na zahtjev azilanta ili osobe
pod supsidijarnom zaštitom, uz prethodnu suglasnost ministarstva
nadležnog za poslove stambenog zbrinjavanja, rješenjem nadležnog
područnog ureda azilantu i strancu pod supsidijarnom zaštitom može se
omogućiti privremeno korištenje stambene jedinice koja je vlasništvo
Republike Hrvatske nakon isteka roka iz stavka 1. ovoga članka na
najduže još dvije godine, uz nastavak sudjelovanja u plaćanju troškova
smještaja prema rješenju iz stavaka 4. ili 5. ovoga članka ili uz
plaćanje zaštićene najamnine na stambenu površinu, ako im rješenjem nije
utvrđeno sudjelovanje u plaćanju troškova iz stavaka 4. i 5. ovoga
članka.

\(15\) Protiv rješenja iz stavka 14. ovoga članka može se izjaviti žalba
u roku od 15 dana od dana dostave rješenja.

\(16\) Žalba protiv rješenja iz stavka 14. ovoga članka ne odgađa
izvršenje rješenja.

\(17\) O žalbi protiv rješenja iz stavka 14. ovoga članka odlučuje
ministarstvo nadležno za poslove socijalne skrbi rješenjem protiv kojeg
se može podnijeti tužba nadležnom upravnom sudu u roku od osam dana od
dana dostave rješenja.

\(18\) Plaćanje zaštićene najamnine regulirat će se ugovorom o najmu
koji ministarstvo nadležno za poslove stambenog zbrinjavanja sklapa s
azilantom i strancem pod supsidijarnom zaštitom na temelju prijedloga i
suglasnosti iz stavka 14. ovoga članka.

\(19\) U svrhu daljnje integracije azilanta i stranca pod supsidijarnom
zaštitom nakon isteka roka iz stavka 1. ovoga članka, ministarstvo
nadležno za upravljanje državnom imovinom može jedinicama lokalne i
područne (regionalne) samouprave ustupiti na upravljanje stambene
jedinice koje su vlasništvo Republike Hrvatske.

Članak 67.a (NN [127/17](https://www.zakon.hr/cms.htm?id=26193),
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Na temelju rješenja o priznavanju prava na smještaj iz članka 67.
stavka 3. ovoga Zakona, ministarstvo nadležno za poslove stambenog
zbrinjavanja osigurava smještaj azilantima i strancima pod supsidijarnom
zaštitom u stambenim jedinicama koje su vlasništvo Republike Hrvatske
ili stambenim jedinicama koje navedeno ministarstvo koristi temeljem
sklopljenog ugovora o najmu s trećim osobama.

\(2\) Ministarstvo nadležno za poslove stambenog zbrinjavanja sklapa
ugovor o najmu ili podnajmu stambene jedinice navedene u stavku 1. ovoga
članka s azilantom i strancem pod supsidijarnom zaštitom kojima je
priznato pravo na smještaj, sukladno članku 67. stavku 1. ovoga Zakona,
najduže na dvije godine od dana izvršnosti odluke o odobrenju
međunarodne zaštite. Ugovorom o najmu ili podnajmu definiraju se
međusobna prava i obveze.

\(3\) Ministarstvo nadležno za poslove stambenog zbrinjavanja azilanta i
stranca pod supsidijarnom zaštitom s kojima je potpisao ugovor iz stavka
2. ovoga članka uvodi u posjed dodijeljene stambene jedinice.

\(4\) Sredstva za troškove smještaja iz stavka 1. ovoga članka
osiguravaju se u državnom proračunu Republike Hrvatske na pozicijama
ministarstva nadležnog za poslove stambenog zbrinjavanja.

\(5\) Osiguranje smještaja iz stavka 1. ovoga članka podrazumijeva i
pronalazak, adaptaciju, opremanje, održavanje te podmirenje režijskih
troškova i troškova najma osigurane stambene jedinice.

Članak 67.b (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Azilant i stranac pod supsidijarnom zaštitom imaju pravo na
smještaj u Prihvatilištu najduže 60 dana dok im se ne osigura smještaj u
primjerenoj stambenoj jedinici na temelju rješenja iz članka 67. stavka
3. ovoga Zakona, ako u roku od osam dana od dana prijave prebivališta
podnesu zahtjev za smještaj nadležnom područnom uredu.

\(2\) Azilantu i strancu pod supsidijarnom zaštitom koji zbog opravdanih
razloga propuste rok za podnošenje zahtjeva za smještaj nadležnom
područnom uredu, nadležni područni ured dopustit će povrat u prijašnje
stanje ako u roku od osam dana od prestanka uzroka zbog kojeg su
propustili rok podnesu molbu za povrat u prijašnje stanje te istodobno s
molbom podnesu i zahtjev za smještaj.

\(3\) Nakon proteka tri mjeseca od dana propuštanja roka ne može se
tražiti povrat u prijašnje stanje.

\(4\) Ako azilant odnosno stranac pod supsidijarnom zaštitom za vrijeme
dok je smješten u Prihvatilištu izbiva duže od osam dana, a da nije o
tome prethodno obavijestio Ministarstvo, izgubit će pravo na smještaj u
Prihvatilištu.

\(5\) Ako azilant odnosno stranac pod supsidijarnom zaštitom za vrijeme
dok je smješten u Prihvatilištu izbiva iz Prihvatilišta duže od osam
dana, a o tome je prethodno obavijestio Ministarstvo, dodijeljena soba u
Prihvatilištu čuvat će se najduže 15 dana od dana obavijesti
Prihvatilištu.

\(6\) Azilant odnosno stranac pod supsidijarnom zaštitom koji ima
novčana sredstva ili imovinu kojom može osigurati uzdržavanje ima pravo
na smještaj u Prihvatilištu najduže 30 dana od dana uručenja odluke o
odobrenju međunarodne zaštite.

Pravo na rad

Članak 68.

\(1\) Azilant i stranac pod supsidijarnom zaštitom može raditi u
Republici Hrvatskoj bez dozvole za boravak i rad ili potvrde o prijavi
rada.

\(2\) Azilant i stranac pod supsidijarnom zaštitom ostvaruje pravo na
obrazovanje odraslih vezano uz zaposlenje, stručno usavršavanje i
stjecanje praktičnog radnog iskustva pod istim uvjetima kao i hrvatski
državljanin.

Zdravstvena zaštita

Članak 69.

\(1\) Azilant i stranac pod supsidijarnom zaštitom ostvaruju pravo na
zdravstvenu zaštitu sukladno propisu kojim se uređuje zdravstveno
osiguranje i zdravstvena zaštita stranaca u Republici Hrvatskoj.

\(2\) Troškovi zdravstvene zaštite osobe iz stavka 1. ovoga članka
isplaćuju se iz Državnog proračuna Republike Hrvatske s pozicije
ministarstva nadležnog za poslove zdravlja.

Pravo na obrazovanje

Članak 70.

\(1\) Azilant i stranac pod supsidijarnom zaštitom ima pravo na osnovno,
srednje i visoko obrazovanje pod istim uvjetima kao i hrvatski
državljanin u skladu s posebnim propisima.

\(2\) Azilant i stranac pod supsidijarnom zaštitom ostvaruje pravo na
obrazovanje odraslih sukladno propisima kojima se regulira obrazovanje
odraslih pod istim uvjetima kao i hrvatski državljanin.

\(3\) Azilant i stranac pod supsidijarnom zaštitom ostvaruje pravo na
priznavanje inozemnih obrazovnih kvalifikacija pod istim uvjetima kao i
hrvatski državljanin.

\(4\) Za azilanta i stranca pod supsidijarnom zaštitom koji iz
opravdanih razloga nije u mogućnosti dostaviti potrebnu dokumentaciju
kojom dokazuje inozemnu kvalifikaciju provest će se procjena ranije
stečenih kompetencija (»prior learning«). Procjenu ranije stečenih
kompetencija azilanta i stranca pod supsidijarnom zaštitom provest će
nadležna tijela sukladno propisima kojima se uređuju regulirane
profesije i priznavanje inozemne stručne kvalifikacije.

\(5\) Odluka o odbijanju zahtjeva za priznavanje inozemnih stručnih
kvalifikacija ne može se temeljiti isključivo na činjenici da ne postoje
službeni dokumenti kojima se dokazuje određena inozemna stručna
kvalifikacija.

\(6\) Ako azilant ili stranac pod supsidijarnom zaštitom ne raspolaže
dovoljnim novčanim sredstvima, prijevod stranih isprava u svrhu
priznavanja inozemnih obrazovnih kvalifikacija osigurat će se iz
Državnog proračuna Republike Hrvatske s pozicije ministarstva nadležnog
za poslove obrazovanja.

Pravo na slobodu vjeroispovijesti

Članak 71.

Azilantu i strancu pod supsidijarnom zaštitom jamči se sloboda življenja
i odgoja djece u skladu s njegovim vjerskim uvjerenjima.

Besplatna pravna pomoć

Članak 72.

Pravo na besplatnu pravnu pomoć ima azilant i stranac pod supsidijarnom
zaštitom pod istim uvjetima kao i tražitelj sukladno članku 60. ovoga
Zakona u slučaju odluke iz članka 38. stavka 1. točke 2., članka 49.
stavka 4. i članka 50. stavka 3. ovoga Zakona.

Pravo na socijalnu skrb

Članak 73.

Azilant i stranac pod supsidijarnom zaštitom ima pravo na socijalnu skrb
sukladno propisima kojima se uređuje područje socijalne skrbi hrvatskih
državljana.

Učenje hrvatskog jezika, povijesti i kulture

Članak 74.

\(1\) Azilant i stranac pod supsidijarnom zaštitom obvezan je pohađati
tečaj hrvatskog jezika, povijesti i kulture radi uključivanja u hrvatsko
društvo.

\(2\) U slučaju neispunjenja obveze iz stavka 1. ovoga članka, azilant i
stranac pod supsidijarnom zaštitom nadoknadit će troškove tečaja
ministarstvu nadležnom za obrazovanje.

\(3\) Troškovi aktivnosti iz stavka 1. ovoga članka isplaćuju se iz
državnog proračuna Republike Hrvatske s pozicije ministarstva nadležnog
za poslove obrazovanja.

Isprave

Članak 75. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Azilant i stranac pod supsidijarnom zaštitom podnose zahtjev za
izdavanje dozvole boravka u policijskoj upravi, odnosno policijskoj
postaji prema mjestu prebivališta.

\(2\) Dozvola boravka azilantu izdaje se na vrijeme od pet godina.

\(3\) Dozvola boravka strancu pod supsidijarnom zaštitom izdaje se na
vrijeme od tri godine.

\(4\) Zahtjev za izdavanje dozvole iz stavaka 2. i 3. ovoga članka
podnosi azilant i stranac pod supsidijarnom zaštitom stariji od 16
godina, a za azilanta i stranca pod supsidijarnom zaštitom mlađeg od 16
godina zahtjev podnosi zakonski zastupnik ili poseban skrbnik pod istim
uvjetima kao i hrvatski državljanin.

\(5\) Putna isprava za azilanta izdaje se azilantu na vrijeme od pet
godina, sukladno Aneksu Konvencije iz 1951.

\(6\) Putna isprava za državljanina treće zemlje može se izdati strancu
pod supsidijarnom zaštitom sukladno odredbama zakona kojim se propisuju
uvjeti ulaska, kretanja, boravka i rada državljana trećih zemalja.

\(7\) Putne isprave iz stavaka 5. i 6. ovoga članka izdaju se uz
prethodnu suglasnost Ministarstva.

\(8\) Azilant može podnijeti zahtjev za izdavanje putne isprave za
azilanta u policijskoj upravi, odnosno policijskoj postaji prema mjestu
prebivališta koja odlučuje o zahtjevu.

\(9\) Zahtjev za izdavanje putne isprave za dijete azilanta i dijete
stranca pod supsidijarnom zaštitom podnosi zakonski zastupnik ili
posebni skrbnik pod istim uvjetima kao i hrvatski državljanin.

\(10\) Policijska uprava ili policijska postaja iz stavka 8. ovoga
članka odbit će zahtjev za izdavanje putne isprave za azilanta:

1\. protiv kojeg se vodi kazneni ili prekršajni postupak, osim ako
postoji suglasnost javnopravnog tijela koje vodi postupak

2\. koji je osuđen na kaznu zatvora ili mu je izrečena novčana kazna u
prekršajnom ili kaznenom postupku, dok kaznu ne izdrži, odnosno dok ne
plati novčanu kaznu

3\. koji nije regulirao svoju dospjelu imovinskopravnu obvezu za koju
postoji ovršni naslov

4\. ako to zahtijevaju razlozi zaštite javnog poretka, nacionalne
sigurnosti ili javnog zdravlja.

\(11\) Protiv rješenja kojim se odbija zahtjev iz stavka 8. ovoga članka
nije dopuštena žalba, ali se može pokrenuti upravni spor.

\(12\) Policijska uprava ili postaja iz stavka 8. ovoga članka po
službenoj će dužnosti oduzeti i poništiti putnu ispravu za azilanta kada
nastupe okolnosti iz stavka 10. ovoga članka.

\(13\) Policijska uprava ili postaja iz stavka 8. ovoga članka po
službenoj će dužnosti oduzeti i poništiti dozvolu boravka, putnu ispravu
za azilanta ili posebnu putnu ispravu za državljanina treće zemlje
prestankom međunarodne zaštite, odnosno poništenjem odluke kojom je
odobrena međunarodna zaštita.

Gubitak, nestanak ili krađa dozvole boravka ili putne isprave za
azilanta

Članak 75.a (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Azilant i stranac pod supsidijarnom zaštitom dužni su, u roku od
15 dana od dana saznanja, prijaviti gubitak, nestanak ili krađu dozvole
boravka ili putne isprave za azilanta policijskoj upravi odnosno
policijskoj postaji prema mjestu događaja ili saznanja, o čemu se izdaje
potvrda.

\(2\) Azilant i stranac pod supsidijarnom zaštitom koji u inozemstvu
izgube ili na drugi način ostanu bez dozvole boravka ili azilant bez
putne isprave za azilanta iz članka 75. stavka 5. ovoga Zakona dužni su
u roku od 15 dana od dana saznanja prijaviti gubitak najbližoj
diplomatskoj misiji odnosno konzularnom uredu Republike Hrvatske, koji
je o tome dužan obavijestiti policijsku upravu odnosno policijsku
postaju koja ju je izdala.

Status nevažeće dozvole boravka i putne isprave za azilanta

Članak 75.b (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

Policijska uprava odnosno policijska postaja, u Informacijskom sustavu
Ministarstva, evidentirat će status nevažeće dozvole boravka za azilanta
i stranca pod supsidijarnom zaštitom ili putne isprave za azilanta kojoj
je istekao rok važenja ili je prestala važiti zbog nekog od razloga iz
članka 75. stavaka 12. i 13. i članka 75.a ovoga Zakona.

Uključivanje u društvo

Članak 76. (NN [127/17](https://www.zakon.hr/cms.htm?id=26193))

\(1\) Postupak uključivanja azilanta i stranca pod supsidijarnom
zaštitom u društvo obuhvaća postupanja, odnosno ostvarivanja prava iz
članaka 64. do 77. ovoga Zakona.

\(2\) Azilant i stranac pod supsidijarnom zaštitom ima pravo na pomoć
pri uključivanju u društvo najduže tri godine od uručenja odluke.

\(3\) Pomoć pri uključivanju u društvo obuhvaća:

1\. izradu plana integracije za azilanta ili stranca pod supsidijarnom
zaštitom s obzirom na njegove individualne potrebe, znanja, sposobnosti
i vještine

2\. pružanje pomoći azilantu ili strancu pod supsidijarnom zaštitom radi
ostvarivanja izrađenog plana

3\. nadzor nad izvršenjem plana.

\(4\) Ministarstvo provodi aktivnosti iz stavka 3. ovoga članka.

\(5\) Ured za ljudska prava i prava nacionalnih manjina Vlade Republike
Hrvatske provodi koordinaciju rada svih ministarstva, nevladinih
organizacija i dugih tijela koja sudjeluju u postupku uključivanja u
društvo azilanta ili stranca pod supsidijarnom zaštitom u okviru Stalnog
povjerenstva za provedbu integracije stranaca u hrvatsko društvo i
pripadajuće Radne skupine koja izrađuje prijedloge nacionalnih
strateških dokumenata u ovom području.

Stjecanje hrvatskog državljanstva

Članak 77.

\(1\) Ako azilant i stranac pod supsidijarnom zaštitom ne može iz
objektivnih razloga pribaviti službene isprave zemlje podrijetla
potrebne za stjecanje hrvatskog državljanstva, u postupku stjecanja
hrvatskog državljanstva uzet će se u obzir službene isprave Republike
Hrvatske, kao i druge isprave kojima raspolaže, a na temelju kojih se
može procijeniti ispunjava li uvjete za stjecanje hrvatskog
državljanstva.

\(2\) Odluka o odbijanju zahtjeva za stjecanje hrvatskog državljanstva
ne može se temeljiti isključivo na činjenici da nisu podnesene službene
isprave države podrijetla iz stavka 1. ovoga članka potrebne za
stjecanje hrvatskog državljanstva.

#### Glava VI. PRIVREMENA ZAŠTITA

Odobrenje privremene zaštite

Članak 78. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Privremena zaštita je zaštita odobrena u izvanrednom postupku, u
slučajevima masovnog priljeva ili predstojećeg masovnog priljeva
raseljenih osoba iz trećih zemalja koje se ne mogu vratiti u zemlju svog
podrijetla, osobito ako postoji rizik da zbog tog masovnog priljeva nije
moguće učinkovito provesti postupak odobrenja međunarodne zaštite, radi
zaštite interesa raseljenih osoba i drugih osoba koje traže zaštitu.

\(2\) Raseljenim osobama iz stavka 1. ovoga članka smatraju se
državljani trećih zemalja i osobe bez državljanstva koje su bile
prisiljene napustiti područje ili zemlju svog podrijetla, odnosno koji
su bili evakuirani, posebice na poziv međunarodnih organizacija, a koji
se ne mogu vratiti u trajne i sigurne uvjete života zbog situacije koja
prevladava u toj zemlji, uključujući osobe na koje se odnosi članak 1.A
Konvencije iz 1951., odnosno drugi međunarodni ili nacionalni akti
kojima se omogućava međunarodna zaštita, osobito:

1\. osobe koje su napustile područje oružanih sukoba ili lokalnog
nasilja

2\. osobe koje su u ozbiljnoj opasnosti od, ili su bile žrtve, sustavnog
ili općeg kršenja svojih ljudskih prava.

\(3\) Masovni priljev iz stavka 1. ovoga članka odnosi se na veliki broj
raseljenih osoba koje dolaze iz određene zemlje ili zemljopisnog
područja, bez obzira na to je li njihov dolazak spontan ili organiziran.

\(4\) Vlada Republike Hrvatske donosi odluku o uvođenju privremene
zaštite temeljem odluke Vijeća Europske unije o postojanju masovnog
priljeva raseljenih osoba.

\(5\) Ako zahtjev za privremenu zaštitu podnese osoba koja nije
predviđena kao kategorija raseljenih osoba za privremenu zaštitu odlukom
Vlade Republike Hrvatske iz stavka 4. ovoga članka, Ministarstvo će
putem policijske uprave odnosno postaje donijeti odluku kojom odbacuje
zahtjev.

\(6\) Protiv odluke o odbacivanju zahtjeva nije dopuštena žalba, ali se
može pokrenuti upravni spor u roku od osam dana od dana dostave odluke.

Trajanje privremene zaštite

Članak 79. (NN [17/25](https://www.zakon.hr/cms.htm?id=540488))

\(1\) Privremena zaštita odobrava se na vrijeme od jedne godine.

\(2\) Istekom roka iz stavka 1. ovoga članka privremena zaštita može se
automatski produžiti na šest mjeseci, a najduže do godine dana, osim ako
je privremena zaštita prestala sukladno stavku 4. točki 2. ovoga članka.

\(3\) Kada razlozi za privremenu zaštitu i dalje postoje, na temelju
odluke Vijeća Europske unije privremena zaštita može se produljiti u
trajanju od najviše godinu dana.

\(4\) Privremena zaštita prestaje:

1\. istekom dopuštenog vremena trajanja privremene zaštite ili

2\. odlukom Vijeća Europske unije.

Isključenje privremene zaštite

Članak 80. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Privremena zaštita neće se odobriti državljaninu treće zemlje ili
osobi bez državljanstva ako postoje ozbiljni razlozi na temelju kojih se
smatra da:

1\. je počinila zločin protiv mira, ratni zločin ili zločin protiv
čovječnosti utvrđen odredbama međunarodnih akata

2\. je počinila, poticala ili sudjelovala u počinjenju teškog
nepolitičkog kaznenog djela izvan Republike Hrvatske, a prije njezina
dolaska u Republiku Hrvatsku, uključujući i osobito okrutna postupanja
čak i ako su počinjena s navodnim političkim ciljem

3\. je počinila djela koja su u suprotnosti s ciljevima i načelima
Ujedinjenih naroda, kao što je istaknuto u preambuli i člancima 1. i 2.
Povelje Ujedinjenih naroda

4\. postoji osnovana sumnja da predstavlja prijetnju za nacionalnu
sigurnost ili javni poredak Republike Hrvatske

5\. je pravomoćno osuđena za teško kazneno djelo za koje se prema
zakonodavstvu Republike Hrvatske može izreći kazna zatvora u trajanju od
pet godina i duže.

\(2\) Ministarstvo donosi odluku o isključenju privremene zaštite ako su
ispunjeni uvjeti za isključenje iz stavka 1. ovoga članka.

\(3\) Protiv odluke iz stavka 2. ovoga članka nije dopuštena žalba, ali
se može podnijeti tužba nadležnom upravnom sudu.

\(4\) Tužba podnesena nadležnom upravnom sudu odgađa izvršenje rješenja.

\(5\) Žalba na prvostupanjsku presudu upravnog suda ne odgađa izvršenje
rješenja.

Dragovoljan odlazak

Članak 81.

\(1\) Na zahtjev stranca pod privremenom zaštitom ili stranca kojem je
prestala privremena zaštita, Ministarstvo će poduzeti odgovarajuće mjere
kako bi mu omogućio dragovoljan odlazak u zemlju podrijetla vodeći
računa o ljudskom dostojanstvu.

\(2\) U slučaju iz stavka 1. ovoga članka Ministarstvo će razmotriti
relevantna izvješća o stanju u zemlji podrijetla te uzeti u obzir
ozbiljne humanitarne razloge zbog kojih bi povratak pojedinaca
privremeno bio onemogućen ili nerazuman te o tome obavijestiti stranca
pod privremenom zaštitom.

\(3\) Stranac iz stavka 1. ovoga članka zadržava prava zajamčena ovim
Zakonom do dana povratka u zemlju podrijetla.

Suradnja s drugim tijelima i razmjena informacija s državama članicama
Europske unije

Članak 82. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Ministarstvo će za vrijeme trajanja privremene zaštite te povratka
osoba kojima je prestala privremena zaštita surađivati s drugim državnim
tijelima, UNHCR-om, Hrvatskim crvenim križem i drugim organizacijama
koje se bave zaštitom prava izbjeglica.

\(2\) Ministarstvo u suradnji s Europskom komisijom redovito razmjenjuje
podatke koji se odnose na privremenu zaštitu s nadležnim tijelima država
članica.

\(3\) Kada se razmjenom podataka iz stavka 2. ovoga članka utvrdi da je
strancu pod privremenom zaštitom izdana dozvola boravka na temelju
privremene zaštite u drugoj državi članici, iskaznica stranca pod
privremenom zaštitom izdana u Republici Hrvatskoj prestaje važiti kao i
sva prava koja proizlaze iz statusa stranca pod privremenom zaštitom.

\(4\) Republika Hrvatska ponovno će prihvatiti stranca pod privremenom
zaštitom koji je neovlašteno pokušao ući ili se nalazi na teritoriju
druge države članice za vrijeme važenja iskaznice stranca pod
privremenom zaštitom, sukladno članku 79. ovoga Zakona.

Prava i obveze stranca pod privremenom zaštitom

Članak 83. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Stranac pod privremenom zaštitom u Republici Hrvatskoj ima pravo
na:

1\. boravak

2\. iskaznicu

3\. socijalnu skrb sukladno zakonu kojim se uređuje djelatnost socijalne
skrbi

4\. zdravstvenu zaštitu

5\. osnovno i srednje obrazovanje

6\. informacije o pravima i obvezama

7\. rad

8\. spajanje obitelji i

9\. slobodu vjeroispovijesti.

\(2\) Obveze propisane člankom 52. stavkom 3. ovoga Zakona na
odgovarajući se način primjenjuju i na stranca pod privremenom zaštitom.

\(3\) Stranac pod privremenom zaštitom koji tijekom trajanja privremene
zaštite podnese zahtjev za međunarodnu zaštitu ne može koristiti prava
tražitelja dok traje privremena zaštita.

\(4\) Stranac pod privremenom zaštitom iz stavka 3. ovoga članka kojem
nije odobrena međunarodna zaštita ima prava iz stavka 1. ovoga članka u
preostalom razdoblju trajanja privremene zaštite.

Pravo na boravak

Članak 84.

Stranac pod privremenom zaštitom ima pravo na boravak za vrijeme
trajanja privremene zaštite.

Iskaznica stranca pod privremenom zaštitom

Članak 85. (NN [17/25](https://www.zakon.hr/cms.htm?id=540488))

\(1\) Strancu pod privremenom zaštitom izdaje se iskaznica na vrijeme od
godine dana i može se produžavati sukladno članku 79. stavcima 2. i 3.
ovoga Zakona, a smatra se dozvolom boravka u Republici Hrvatskoj.

\(2\) Stranac pod privremenom zaštitom dužan je iskaznicu iz stavka 1.
ovoga članka vratiti Ministarstvu prestankom privremene zaštite.

Pravo na rad

Članak 86.

\(1\) Stranac pod privremenom zaštitom može raditi u Republici Hrvatskoj
bez dozvole za boravak i rad ili potvrde o prijavi rada.

\(2\) Stranac pod privremenom zaštitom ostvaruje pravo na obrazovanje
odraslih vezano uz zaposlenje, stručno usavršavanje i stjecanje
praktičnog radnog iskustva.

Zdravstvena zaštita

Članak 87. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Stranac pod privremenom zaštitom i član obitelji stranca pod
privremenom zaštitom ostvaruju pravo na zdravstvenu zaštitu u istom
opsegu kao i osigurana osoba iz obveznog zdravstvenog osiguranja.

\(2\) Troškovi zdravstvene zaštite iz stavka 1. ovoga članka isplaćuju
se iz državnog proračuna Republike Hrvatske s pozicije ministarstva
nadležnog za poslove zdravlja.

Pravo na obrazovanje

Članak 88.

Stranac pod privremenom zaštitom ima pravo na osnovno i srednje
obrazovanje te prekvalifikaciju i dokvalifikaciju pod istim uvjetima kao
hrvatski državljanin.

Pravo na spajanje obitelji

Članak 89.

\(1\) Zahtjev za spajanje obitelji podnosi stranac pod privremenom
zaštitom ili član njegove obitelji koji želi doći u Republiku Hrvatsku.

\(2\) Članu obitelji koji se spaja sa strancem pod privremenom zaštitom
odobrava se privremena zaštita.

\(3\) U slučajevima kada članovi obitelji uživaju privremenu zaštitu u
različitim državama članicama Europske unije, prilikom spajanja obitelji
uzet će se u obzir interesi članova obitelji.

Smještaj stranca pod privremenom zaštitom

Članak 90. (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Za vrijeme trajanja privremene zaštite strancu pod privremenom
zaštitom osigurava se odgovarajući smještaj.

\(2\) Djeci bez pratnje, uzimajući u obzir najbolji interes djeteta,
smještaj se osigurava kod odraslih rođaka, u udomiteljskoj obitelji ili
kod pružatelja socijalnih usluga za djecu. Iznimno, dijete bez pratnje
može biti smješteno zajedno s osobom koja se brinula o djetetu tijekom
bijega, ako je to u najboljem interesu djeteta.

\(3\) Smještaj će se osigurati i strancu kojem je prestala privremena
zaštita ako ga, zbog ozbiljnih zdravstvenih razloga, nije moguće vratiti
u zemlju podrijetla.

Pravo na socijalnu skrb

Članak 90.a (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

Stranac pod privremenom zaštitom ima pravo na socijalnu skrb sukladno
propisima kojima se uređuje područje socijalne skrbi.

Informacije o pravima i obvezama

Članak 91.

Ministarstvo će pisanim putem, u što kraćem roku, obavijestiti stranca
pod privremenom zaštitom o pravima i obvezama na jeziku za koji se
opravdano pretpostavlja da ga razumije i na kojem može komunicirati.

Pravo na podnošenje zahtjeva za međunarodnu zaštitu

Članak 92.

\(1\) Stranac pod privremenom zaštitom ima pravo na podnošenje zahtjeva
za međunarodnu zaštitu.

\(2\) Postupak povodom zahtjeva za međunarodnu zaštitu iz stavka 1.
ovoga članka Ministarstvo može okončati i nakon prestanka privremene
zaštite.

#### Glava VII. OVLASTI ZA DONOŠENJE PROPISA I VOĐENJE ZBIRKE PODATAKA

Donošenje propisa

Članak 93. (NN [127/17](https://www.zakon.hr/cms.htm?id=26193),
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Ministar nadležan za unutarnje poslove donosi:

1\. pravilnik o ostvarivanju materijalnih uvjeta prihvata

2\. odluku o visini novčane pomoći tražiteljima

3\. odluku o troškovima smještaja u Prihvatilištu

4\. Kućni red Prihvatilišta

5\. pravilnik o izgledu obrasca i sadržaju isprava tražitelja, azilanta,
stranca pod supsidijarnom zaštitom i stranca pod privremenom zaštitom,
izgledu obrasca dozvole za preseljenje stranca pod privremenom zaštitom
iz jedne države u drugu i laissez-passer za stranca u transferu, te o
sadržaju i načinu vođenja zbirki podataka, kao i rokovima čuvanja
podataka u tim zbirkama

6\. pravilnik o postupku ostvarivanja i isplate troškova besplatne
pravne pomoći i tarifi pruženih usluga pravne pomoći propisane odredbama
ovoga Zakona.

\(2\) Ministar nadležan za unutarnje poslove uz prethodnu suglasnost
ministra nadležnog za vanjske poslove donosi odluku kojom utvrđuje listu
sigurnih zemalja podrijetla.

\(3\) Ministar nadležan za poslove socijalne skrbi, uz prethodnu
suglasnost ministra nadležnog za poslove stambenog zbrinjavanja, donosi
Pravilnik o sudjelovanju azilanata, stranaca pod supsidijarnom zaštitom
i stranaca pod privremenom zaštitom u plaćanju troškova smještaja.

\(4\) Ministar nadležan za poslove obrazovanja uz suglasnost ministra
nadležnog za unutarnje poslove donosi:

−odluku o programu učenja hrvatskog jezika, povijesti i kulture za
tražitelje međunarodne zaštite, azilante i strance pod supsidijarnom
zaštitom i strance pod privremenom zaštitom

− pravilnik o načinu provođenja programa i provjeri znanja tražitelja
međunarodne zaštite, azilanata, stranaca pod supsidijarnom zaštitom i
stranaca pod privremenom zaštitom radi pristupa obrazovnom sustavu i
uključivanja u hrvatsko društvo.

\(5\) Vlada Republike Hrvatske na zajednički prijedlog ministarstva
nadležnog za unutarnje poslove i ministarstva nadležnog za vanjske
poslove donosi:

− odluku i program preseljenja državljana trećih zemalja i osoba bez
državljanstava iz trećih država

− odluku o načinu i uvjetima prihvata azilanata i stranaca pod
supsidijarnom zaštitom iz drugih država članica Europske unije

− odluku o načinu i uvjetima prihvata i premještaja određenog broja
stranaca pod privremenom zaštitom, radi podijele tereta među državama
članicama Europske unije po principu solidarnosti.

\(6\) Pravilnike, Kućni red, odluke iz stavaka 1. do 5. ovoga članka
nadležni ministri i Vlada Republike Hrvatske donijet će u roku od 180
dana od dana stupanja na snagu ovoga Zakona.

Prekršajne odredbe

Članak 94.a (NN
[[[33/23](https://www.zakon.hr/cms.htm?id=56401)](https://www.zakon.hr/cms.htm?id=56404)](https://www.zakon.hr/cms.htm?id=56404))

\(1\) Novčanom kaznom u iznosu od 50,00 do 100,00 eura kaznit će se za
prekršaj državljanin treće zemlje ili osoba bez državljanstva koja nakon
prestanka statusa tražitelja međunarodne zaštite ne vrati Ministarstvu
potvrdu o pravu na rad u roku od 15 dana (članak 61. stavak 7.).

\(2\) Novčanom kaznom u iznosu od 60,00 do 260,00 eura kaznit će se za
prekršaj azilant i stranac pod supsidijarnom zaštitom koji:

1\. ne prijave prebivalište u roku od 15 dana od dana uručenja odluke o
odobrenju međunarodne zaštite (članak 64. stavak 4. točka 2.)

2\. u roku od 15 dana od dana promjene ne prijave promjenu prebivališta
i adresu stanovanja (članak 64. stavak 4. točka 2.)

3\. ne nose ili na zahtjev službene osobe ne daju na uvid dozvolu
boravka (članak 64. stavak 4. točka 3.)

4\. ne prijave gubitak, nestanak ili krađu putne isprave za azilanta iz
članka 75. stavka 5. ovoga Zakona ili dozvole boravka, u roku od 15 dana
od dana saznanja, policijskoj upravi odnosno policijskoj postaji prema
mjestu događaja ili saznanja (članak 75.a stavak 1.)

5\. u inozemstvu izgube ili na drugi način ostanu bez dozvole boravka
ili putne isprave za azilanta, a u roku od 15 dana od dana saznanja ne
prijave gubitak najbližoj diplomatskoj misiji odnosno konzularnom uredu
Republike Hrvatske (članak 75.a stavak 2.).

\(3\) Novčanom kaznom u iznosu od 130,00 do 260,00 eura kaznit će se
azilant ili stranac pod supsidijarnom zaštitom koji se iseli iz
Republike Hrvatske ili neprekidno boravi u inozemstvu duže od 90 dana u
razdoblju od 180 dana, a da o tome nije obavijestio Ministarstvo u roku
od 15 dana od dana nastupa navedenih okolnosti (članak 64. stavak 4.
točka 5.).

Vođenje zbirke podataka

Članak 94.

\(1\) Radi učinkovite kontrole provođenja postupaka propisanih ovim
Zakonom Ministarstvo vodi zbirke podataka o:

1\. tražiteljima

2\. azilantima

3\. strancima pod supsidijarnom zaštitom

4\. strancima pod privremenom zaštitom

5\. iskaznicama tražitelja

6\. dozvolama boravka azilanata i stranaca pod supsidijarnom zaštitom

7\. iskaznicama stranaca pod privremenom zaštitom

8\. putnim ispravama za azilante

9\. privremeno zadržanim putnim i drugim ispravama

10\. prijavi ili odjavi prebivalište azilanta i stranca pod
supsidijarnom zaštitom te prijavi ili odjavi boravišta tražitelja i
stranca pod privremenom zaštitom

11\. uzetim otiscima prstiju i fotografijama tražitelja i stranaca pod
privremenom zaštitom.

\(2\) Osobni podaci sadržani u zbirkama podataka iz stavka 1. ovoga
članka prikupljaju se, pohranjuju i obrađuju sukladno odredbama propisa
kojima se uređuje zaštita osobnih podataka.

#### Glava VIII. PRIJELAZNE I ZAVRŠNE ODREDBE

Članak 95.

Postupci započeti prije stupanja na snagu ovoga Zakona dovršit će se
prema odredbama Zakona o azilu (»Narodne novine«, br. 79/07., 88/10. i
143/13.).

Članak 96.

Do stupanja na snagu provedbenih propisa koji se donose na temelju
ovlasti iz ovoga Zakona, u dijelu u kojem nisu u suprotnosti s odredbama
ovoga Zakona, primjenjuju se:

1\. Pravilnik o obrascima i zbirkama podataka u postupku azila (»Narodne
novine«, br. 36/08., 46/08. -- ispravak, 10/09., 88/11. i 81/13.)

2\. Pravilnik o besplatnoj pravnoj pomoći u postupku azila (»Narodne
novine«, br. 32/12.)

3\. Pravilnik o smještaju tražitelja azila, azilanata, stranaca pod
supsidijarnom zaštitom i stranaca pod privremenom zaštitom (»Narodne
novine«, br. 36/08. i 116/11.)

4\. Pravilnik o visini novčane pomoći tražiteljima azila, azilantima,
strancima pod privremenom zaštitom i strancima pod supsidijarnom
zaštitom (»Narodne novine«, br. 39/08.)

5\. Pravilnik o sadržaju zdravstvenoga pregleda tražitelja azila,
azilanata, stranaca pod privremenom zaštitom i stranaca pod
supsidijarnom zaštitom (»Narodne novine«, br. 39/08.)

6\. Pravilnik o načinu provođenja programa i provjeri znanja tražitelja
azila, azilanata, stranaca pod privremenom zaštitom i stranaca pod
supsidijarnom zaštitom, radi pristupa obrazovnom sustavu Republike
Hrvatske (»Narodne novine«, br. 89/08.)

7\. Odluka o programu hrvatskog jezika, povijesti i kulture za
tražitelje azila i azilante (»Narodne novine«, br. 129/09.)

8\. Odluka o nastavnom planu i programu hrvatskog jezika za tražitelje
azila, azilante i strance pod supsidijarnom zaštitom starije od 15
godina radi pristupa srednjoškolskom obrazovnom sustavu i sustavu
obrazovanja odraslih (»Narodne novine«, br. 100/12.)

9\. Odluka o Programu učenja hrvatskoga jezika, povijesti i kulture za
azilante i strance pod supsidijarnom zaštitom radi uključivanja u
hrvatsko društvo (»Narodne novine«, br. 154/14.)

10\. Odluka o troškovima smještaja u Prihvatilištu za tražitelje azila
(»Narodne novine«, br. 49/08.).

Članak 97.

Stupanjem na snagu ovoga Zakona prestaje važiti Zakon o azilu (»Narodne
novine«, br. 79/07., 88/10. i 143/13.).

Članak 98.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 127/17 od 20.12.2017.

Članak 6.

Ministar nadležan za poslove socijalne skrbi donijet će pravilnik iz
članka 5. ovoga Zakona u roku od šest mjeseci od dana stupanja na snagu
ovoga Zakona.

Članak 7.

Ovaj Zakon objavit će se u »Narodnim novinama«, a stupa na snagu 1.
siječnja 2018.

#### Prijelazne i završne odredbe iz NN 33/23 od 24.03.2023.

Članak 38.

Ministarstvo će, u roku od dva mjeseca od dana stupanja na snagu ovoga
Zakona, imenovati nacionalne kontaktne točke za provedbu direktiva iz
članka 2. stavka 1. i uredbi iz članka 2. stavka 2. Zakona o
međunarodnoj i privremenoj zaštiti (»Narodne novine«, br. 70/15. i
127/17.) o čemu će obavijestiti Europsku komisiju.

Članak 39.

\(1\) Ministar nadležan za unutarnje poslove uskladit će Pravilnik o
obrascima i zbirkama podataka u postupku odobrenja međunarodne i
privremene zaštite (»Narodne novine«, br. 85/16.) s odredbama ovoga
Zakona u roku od dva mjeseca od dana stupanja na snagu ovoga Zakona.

\(2\) Ministar nadležan za poslove socijalne skrbi, uz prethodnu
suglasnost ministra nadležnog za poslove stambenog zbrinjavanja,
uskladit će Pravilnik o sudjelovanju azilanata, stranaca pod
supsidijarnom zaštitom i stranaca pod privremenom zaštitom u plaćanju
troškova smještaja (»Narodne novine«, br. 59/18.) s odredbama ovoga
Zakona u roku od dva mjeseca od dana stupanja na snagu ovoga Zakona.

Članak 40.

Odredba članka 67. stavka 14. koja je izmijenjena člankom 24. ovoga
Zakona primjenjuje se na azilanta i stranca pod supsidijarnom zaštitom
koji su ostvarili pravo na smještaj u stambenoj jedinici koja je
vlasništvo Republike Hrvatske sukladno odredbi članka 67. stavka 4.
Zakona o međunarodnoj i privremenoj zaštiti (»Narodne novine«, br.
70/15. i 127/17.).

Članak 41.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 17/25 od 03.02.2025.

Članak 8.

Akt strateškog planiranja iz članka 4. ovoga Zakona Vlada Republike
Hrvatske donijet će najkasnije do 12. lipnja 2025.

Članak 9.

Ovaj Zakon stupa na snagu osmoga dana od dana objave u »Narodnim
novinama«.
