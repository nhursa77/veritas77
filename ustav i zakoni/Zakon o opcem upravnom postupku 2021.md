**ZAKON O OPĆEM UPRAVNOM POSTUPKU**

[PRVI DIO TEMELJNE ODREDBE
[2](#prvi-dio-temeljne-odredbe)](#prvi-dio-temeljne-odredbe)

[Glava I. OPĆE ODREDBE
[2](#glava-i.-opće-odredbe)](#glava-i.-opće-odredbe)

[Glava II. NADLEŽNOST [4](#glava-ii.-nadležnost)](#glava-ii.-nadležnost)

[Glava III. SLUŽBENA OSOBA
[6](#glava-iii.-službena-osoba)](#glava-iii.-službena-osoba)

[Glava IV. PRAVNA POMOĆ U UPRAVNIM STVARIMA
[7](#glava-iv.-pravna-pomoć-u-upravnim-stvarima)](#glava-iv.-pravna-pomoć-u-upravnim-stvarima)

[Glava V. SUDJELOVANJE STRANKE U POSTUPKU
[7](#glava-v.-sudjelovanje-stranke-u-postupku)](#glava-v.-sudjelovanje-stranke-u-postupku)

[DRUGI DIO POKRETANJE I VOĐENJE UPRAVNOG POSTUPKA
[10](#drugi-dio-pokretanje-i-vođenje-upravnog-postupka)](#drugi-dio-pokretanje-i-vođenje-upravnog-postupka)

[Glava I. POKRETANJE POSTUPKA
[10](#glava-i.-pokretanje-postupka)](#glava-i.-pokretanje-postupka)

[Glava II. POSTUPAK RJEŠAVANJA UPRAVNE STVARI
[11](#glava-ii.-postupak-rješavanja-upravne-stvari)](#glava-ii.-postupak-rješavanja-upravne-stvari)

[Glava III. DOKAZIVANJE
[14](#glava-iii.-dokazivanje)](#glava-iii.-dokazivanje)

[Glava IV. RADNJE U POSTUPKU
[17](#glava-iv.-radnje-u-postupku)](#glava-iv.-radnje-u-postupku)

[Glava V. ROKOVI [19](#glava-v.-rokovi)](#glava-v.-rokovi)

[Glava VI. OBAVJEŠĆIVANJE
[19](#glava-vi.-obavješćivanje)](#glava-vi.-obavješćivanje)

[TREĆI DIO RJEŠAVANJE UPRAVNE STVARI
[22](#treći-dio-rješavanje-upravne-stvari)](#treći-dio-rješavanje-upravne-stvari)

[ČETVRTI DIO PRAVNI LIJEKOVI
[24](#četvrti-dio-pravni-lijekovi)](#četvrti-dio-pravni-lijekovi)

[Glava I. ŽALBA [24](#glava-i.-žalba)](#glava-i.-žalba)

[Glava II. PRIGOVOR [27](#glava-ii.-prigovor)](#glava-ii.-prigovor)

[Glava III. OBNOVA POSTUPKA
[27](#glava-iii.-obnova-postupka)](#glava-iii.-obnova-postupka)

[Glava IV. OGLAŠIVANJE RJEŠENJA NIŠTAVIM
[29](#glava-iv.-oglašivanje-rješenja-ništavim)](#glava-iv.-oglašivanje-rješenja-ništavim)

[Glava V. PONIŠTAVANJE I UKIDANJE RJEŠENJA
[29](#glava-v.-poništavanje-i-ukidanje-rješenja)](#glava-v.-poništavanje-i-ukidanje-rješenja)

[PETI DIO IZVRŠENJE [30](#peti-dio-izvršenje)](#peti-dio-izvršenje)

[ŠESTI DIO UPRAVNI UGOVOR
[33](#šesti-dio-upravni-ugovor)](#šesti-dio-upravni-ugovor)

[SEDMI DIO PRAVNA ZAŠTITA OD POSTUPANJA JAVNOPRAVNIH TIJELA I POSTUPANJA
PRUŽATELJA JAVNIH USLUGA
[34](#sedmi-dio-pravna-zaštita-od-postupanja-javnopravnih-tijela-i-postupanja-pružatelja-javnih-usluga)](#sedmi-dio-pravna-zaštita-od-postupanja-javnopravnih-tijela-i-postupanja-pružatelja-javnih-usluga)

[Glava I. ZAŠTITA OD POSTUPANJA JAVNOPRAVNIH TIJELA
[34](#glava-i.-zaštita-od-postupanja-javnopravnih-tijela)](#glava-i.-zaštita-od-postupanja-javnopravnih-tijela)

[Glava II. ZAŠTITA OD POSTUPANJA PRUŽATELJA JAVNIH USLUGA
[34](#glava-ii.-zaštita-od-postupanja-pružatelja-javnih-usluga)](#glava-ii.-zaštita-od-postupanja-pružatelja-javnih-usluga)

[OSMI DIO IZDAVANJE POTVRDA
[35](#osmi-dio-izdavanje-potvrda)](#osmi-dio-izdavanje-potvrda)

[DEVETI DIO TROŠKOVI POSTUPKA
[35](#deveti-dio-troškovi-postupka)](#deveti-dio-troškovi-postupka)

[DESETI DIO PROVEDBA ZAKONA
[36](#deseti-dio-provedba-zakona)](#deseti-dio-provedba-zakona)

[JEDANAESTI DIO PRIJELAZNE I ZAKLJUČNE ODREDBE
[36](#jedanaesti-dio-prijelazne-i-zaključne-odredbe)](#jedanaesti-dio-prijelazne-i-zaključne-odredbe)

[Prijelazne i završne odredbe iz NN 110/21
[37](#prijelazne-i-završne-odredbe-iz-nn-11021)](#prijelazne-i-završne-odredbe-iz-nn-11021)

**ZAKON O OPĆEM UPRAVNOM POSTUPKU**

### PRVI DIO TEMELJNE ODREDBE

#### Glava I. OPĆE ODREDBE

Predmet Zakona

Članak 1.

Ovim se Zakonom uređuju pravila na temelju kojih tijela državne uprave i
druga državna tijela, tijela jedinica lokalne i područne (regionalne)
samouprave, pravne osobe koje imaju javne ovlasti (u daljnjem tekstu:
javnopravna tijela), u okviru djelokruga utvrđenog na temelju zakona,
postupaju i rješavaju u upravnim stvarima.

Upravna stvar

Članak 2.

\(1\) Upravnom stvari smatra se svaka stvar u kojoj javnopravno tijelo u
upravnom postupku rješava o pravima, obvezama ili pravnim interesima
fizičke ili pravne osobe ili drugih stranaka (u daljnjem tekstu:
stranke) neposredno primjenjujući zakone, druge propise i opće akte
kojima se uređuje odgovarajuće upravno područje.

\(2\) Upravnom stvari smatra se i svaka stvar koja je zakonom određena
kao upravna stvar.

Primjena Zakona

Članak 3.

\(1\) Ovaj se Zakon primjenjuje u postupanju u svim upravnim stvarima.
Samo se pojedina pitanja upravnog postupka mogu zakonom urediti
drukčije, ako je to nužno za postupanje u pojedinim upravnim područjima
te ako to nije protivno temeljnim odredbama i svrsi ovoga Zakona.

\(2\) Ovaj se Zakon primjenjuje na odgovarajući način na sklapanje
upravnih ugovora i na svako drugo postupanje javnopravnih tijela iz
područja upravnog prava, koje ima neposredan učinak na prava, obveze ili
pravne interese stranaka, ako zakonom nije drukčije propisano.

\(3\) Ovaj se Zakon primjenjuje na odgovarajući način i u postupcima
zaštite prava, odnosno pravnih interesa stranaka u predmetima u kojima
pravne osobe koje obavljaju javne službe (u daljnjem tekstu: pružatelji
javnih usluga), odlučuju o njihovim pravima, obvezama ili pravnim
interesima, ako zakonom nije propisana sudska ili druga pravna zaštita.

Stranka u upravnom postupku

Članak 4.

\(1\) Stranka u upravnom postupku je fizička ili pravna osoba na zahtjev
koje je pokrenut postupak, protiv koje se vodi postupak ili koja radi
zaštite svojih prava ili pravnih interesa ima pravo sudjelovati u
postupku.

\(2\) Stranka može biti i tijelo državne uprave te drugo državno tijelo,
tijelo jedinice lokalne ili područne (regionalne) samouprave ili drugo
javnopravno tijelo koje nema pravnu osobnost te njihova područna
jedinica, odnosno podružnica ili skupina osoba povezanih zajedničkim
interesom, ako može biti nositelj prava, odnosno obveza o kojima se
rješava.

Načelo zakonitosti

Članak 5.

\(1\) Javnopravno tijelo rješava upravnu stvar na temelju zakona i
drugih propisa te općih akata donesenih na temelju zakonom utvrđenih
javnih ovlasti.

\(2\) U upravnim stvarima u kojima je javnopravno tijelo zakonom
ovlašteno rješavati po slobodnoj ocjeni, odluka mora biti donesena u
granicama dane ovlasti i sukladno svrsi radi koje je ovlast dana.

Načelo razmjernosti u zaštiti prava stranaka i javnog interesa

Članak 6.

\(1\) Pravo stranke može se ograničiti postupanjem javnopravnih tijela
samo kad je to propisano zakonom te ako je takvo postupanje nužno za
postizanje zakonom utvrđene svrhe i razmjerno cilju koji treba postići.

\(2\) Kad se na temelju propisa stranci nalaže kakva obveza, prema njoj
će se primjenjivati one mjere za ispunjenje obveze koje su za nju
povoljnije, ako se takvim mjerama postiže svrha propisa.

\(3\) Pri vođenju postupka javnopravna tijela dužna su strankama
omogućiti da što lakše zaštite i ostvare svoja prava, vodeći pri tome
računa da ostvarivanje njihovih prava ne bude na štetu prava trećih
osoba niti u protivnosti s javnim interesom.

Načelo pomoći stranci

Članak 7.

Kad ovlaštena službena osoba (u daljnjem tekstu: službena osoba) tijekom
postupka sazna ili ocijeni da stranka ima osnovu za ostvarenje nekog
prava, upozorit će je na to, kao i na posljedice njezinih radnji ili
propuštanja u postupku, a brinut će se i da neznanje odnosno neukost
stranke i drugih osoba koje sudjeluju u postupku ne budu na štetu prava
koja im po zakonu pripadaju.

Načelo utvrđivanja materijalne istine

Članak 8.

U postupku treba utvrditi pravo stanje stvari i u tu se svrhu moraju
utvrditi sve činjenice i okolnosti koje su bitne za zakonito i pravilno
rješavanje upravne stvari.

Načelo samostalnosti i slobodne ocjene dokaza

Članak 9.

\(1\) Službena osoba u javnopravnome tijelu samostalno utvrđuje
činjenice i okolnosti u postupku te na temelju utvrđenih činjenica i
okolnosti rješava upravnu stvar.

\(2\) Koje će činjenice i okolnosti uzeti za dokazane, utvrđuje službena
osoba slobodnom ocjenom, na temelju savjesne i brižljive ocjene svakog
dokaza posebno i svih dokaza zajedno te na temelju rezultata cjelokupnog
postupka.

Načelo učinkovitosti i ekonomičnosti

Članak 10.

U upravnim stvarima postupa se što je moguće jednostavnije, bez odgode i
uz što manje troškova, ali tako da se utvrde sve činjenice i okolnosti
bitne za rješavanje o upravnoj stvari.

Načelo pristupa podacima i zaštite podataka

Članak 11.

\(1\) Javnopravna tijela dužna su strankama omogućiti pristup potrebnim
podacima, propisanim obrascima, internetskoj stranici javnopravnog
tijela i pružiti im druge obavijesti, savjete i stručnu pomoć.

\(2\) U postupku se moraju zaštititi osobni i tajni podaci, sukladno
propisima o zaštiti osobnih podataka, odnosno tajnosti podataka.

Pravo stranke na pravni lijek

Članak 12.

\(1\) Protiv prvostupanjske odluke, odnosno ako javnopravno tijelo nije
o upravnoj stvari riješilo u propisanom roku, stranka ima pravo žalbe,
ako zakonom nije drukčije propisano.

\(2\) Protiv drugostupanjske odluke, odnosno protiv prvostupanjske
odluke protiv koje nije dopuštena žalba može se pokrenuti upravni spor.

\(3\) Protiv upravnog ugovora ili drugog postupanja javnopravnog tijela
ili pružatelja javnih usluga stranka ima pravo na prigovor.

Načelo zaštite stečenih prava stranaka

Članak 13.

Odluka javnopravnog tijela protiv koje se ne može izjaviti žalba niti
pokrenuti upravni spor (pravomoćna odluka), a kojom je stranka stekla
određeno pravo odnosno kojom su stranci određene neke obveze, može se
poništiti, ukinuti ili izmijeniti samo u slučajevima propisanim zakonom.

Službena uporaba jezika i pisma

Članak 14.

\(1\) Postupak se vodi na hrvatskom jeziku i latiničnom pismu.

\(2\) Postupak se može voditi i na drugom jeziku ili pismu koji su u
službenoj uporabi pri javnopravnom tijelu kod kojeg se vodi postupak,
sukladno uvjetima utvrđenim propisima donesenim na temelju zakona o
službenoj uporabi jezika i pisma.

#### Glava II. NADLEŽNOST

Stvarna nadležnost

Članak 15. (NN [110/21](https://www.zakon.hr/cms.htm?id=50191))

\(1\) Stvarna nadležnost javnopravnih tijela određuje se zakonom kojim
se uređuje pojedino upravno područje, ili određuje nadležnost
javnopravnih tijela.

\(2\) Ako se stvarna nadležnost ne može utvrditi na temelju zakona,
utvrdit će se po naravi upravne stvari.

Mjesna nadležnost

Članak 16.

\(1\) Mjesna nadležnost određuje se propisima o upravno-teritorijalnoj
podjeli, odnosno o ustrojstvu javnopravnih tijela.

\(2\) Ako propisima nije utvrđena mjesna nadležnost, mjesna nadležnost
se određuje:

1\. u stvarima koje se odnose na nekretninu, prema mjestu gdje se
nekretnina nalazi,

2\. u stvarima koje se odnose na brodove i zrakoplove hrvatske državne
pripadnosti odnosno u stvarima u kojima je povod za vođenje postupka
nastao na brodu ili zrakoplovu, prema matičnoj luci broda ili
zrakoplova,

3\. u stvarima koje se odnose na poslovnu ili drugu djelatnost stranke,
prema mjestu sjedišta stranke, odnosno prema mjestu gdje se djelatnost
obavlja ili bi se trebala obavljati,

4\. u stvarima koje se odnose na djelatnost javnopravnih tijela ili
pravnih osoba, prema mjestu njihova sjedišta, odnosno sjedišta njihove
područne jedinice kad se djelatnost odnosi na tu jedinicu,

5\. u ostalim stvarima, prema prebivalištu stranke. Ako stranka nema
prebivalište na području Republike Hrvatske, nadležnost se određuje
prema mjestu boravišta, a ako nema ni boravište, prema mjestu
posljednjeg prebivališta, odnosno boravišta na području Republike
Hrvatske.

\(3\) Ako se mjesna nadležnost ne može odrediti na propisani način,
mjesna nadležnost odredit će se prema mjestu gdje je nastao povod za
vođenje postupka.

Obveznost pravila o stvarnoj i mjesnoj nadležnosti

Članak 17.

\(1\) Stvarna i mjesna nadležnost ne mogu se mijenjati međusobnim
dogovorom javnopravnih tijela, javnopravnih tijela i stranaka ni samih
stranaka.

\(2\) Javnopravna tijela dužna su tijekom cijelog postupka po službenoj
dužnosti paziti na svoju stvarnu i mjesnu nadležnost.

\(3\) Kad postoji opasnost od odgode, a mjesno nadležno tijelo ne može
poduzeti potrebnu hitnu radnju, drugo stvarno nadležno javnopravno
tijelo može poduzeti radnju i izvan područja svoje mjesne nadležnosti. O
poduzetoj radnji dužno je odmah obavijestiti mjesno nadležno javnopravno
tijelo.

Postupanje nenadležnoga javnopravnog tijela po podnesku

Članak 18.

\(1\) Kad javnopravno tijelo nije nadležno za primitak podneska koji je
podnositelj osobno predao odnosno koji se primi na zapisnik, službena
osoba upozorit će na to podnositelja i uputiti ga na nadležno tijelo.
Ako podnositelj i dalje zahtijeva da se njegov podnesak primi, službena
osoba dužna je primiti takav podnesak i bez odgode uputiti ga nadležnom
tijelu te o tome obavijestiti stranku.

\(2\) Kad službena osoba primi podnesak stranke iz kojeg se ne može
utvrditi koje je tijelo nadležno za rad po podnesku, bez odgode će, a
najkasnije u roku od osam dana od dana primitka podneska, donijeti
rješenje kojim će odbaciti podnesak zbog nenadležnosti i rješenje
dostaviti stranci.

Sukob nadležnosti

Članak 19. (NN [110/21](https://www.zakon.hr/cms.htm?id=50191))

\(1\) Kad se dva javnopravna tijela ili više njih izjasne kao stvarno
ili mjesno nadležna ili nenadležna u istoj upravnoj stvari, o tijelu
nadležnom za rješavanje u toj upravnoj stvari odlučit će rješenjem
nadležno javnopravno tijelo drugog stupnja u djelokrugu kojeg se nalazi
ta upravna stvar, a ako takvog tijela nema, o sukobu nadležnosti odlučit
će tijelo državne uprave nadležno za poslove opće uprave, po službenoj
dužnosti ili na zahtjev stranke.

\(2\) Ako su u sukobu nadležnosti tijela državne uprave i druga državna
tijela, odnosno tijela državne uprave i tijela jedinica lokalne i
područne (regionalne) samouprave ili druga državna tijela i tijela
jedinica lokalne i područne (regionalne) samouprave, o sukobu
nadležnosti odlučit će bez odgode sud nadležan za upravne sporove.

Odlučivanje o sukobu nadležnosti

Članak 20.

\(1\) Postupak odlučivanja o sukobu nadležnosti pokreće se na prijedlog
tijela koje je posljednje rješavalo o nadležnosti ili na prijedlog
stranke.

\(2\) Tijelo koje rješava sukob nadležnosti istodobno će poništiti
odluku koju je donijelo nenadležno javnopravno tijelo, odnosno poništit
će odluku kojom se nadležno javnopravno tijelo izjasnilo kao nenadležno
i dostaviti predmet na rješavanje nadležnom tijelu. Protiv odluke kojom
je riješeno o sukobu nadležnosti ne može se izjaviti žalba niti
pokrenuti upravni spor.

Zajednička odluka u upravnoj stvari

Članak 21.

\(1\) Kad je propisano da u rješavanju o upravnoj stvari sudjeluju dva
javnopravna tijela ili više njih, svako od njih dužno je postupiti u toj
stvari. Javnopravna tijela sporazumjet će se koje će tijelo donijeti
odluku o upravnoj stvari, u kojoj moraju biti navedene i odluke drugih
javnopravnih tijela.

\(2\) Kad je propisano da javnopravno tijelo rješava na temelju
suglasnosti, potvrde, odobrenja ili mišljenja drugoga javnopravnog
tijela, to je tijelo dužno takav akt izdati ili odbiti njegovo izdavanje
u roku od 30 dana od dana dostave urednog zahtjeva za izdavanje.

\(3\) Kad javnopravno tijelo u propisanom roku ne odluči o zahtjevu za
izdavanje suglasnosti, potvrde, odobrenja ili mišljenja, smatrat će se
da je akt izdan u korist stranke, ako nije drukčije propisano.

Jedinstveno upravno mjesto

Članak 22.

\(1\) Ako je za ostvarenje nekog prava stranke potrebno voditi više
upravnih ili drugih postupaka, stranci će se omogućiti da na
jedinstvenom upravnom mjestu u javnopravnom tijelu podnese sve zahtjeve,
koji će se po službenoj dužnosti bez odgode dostaviti nadležnim
javnopravnim tijelima.

\(2\) Na jedinstvenom upravnom mjestu stranke i druge zainteresirane
osobe mogu dobiti propisane obrasce, obavijesti, savjete i drugu pomoć
iz nadležnosti javnopravnog tijela.

\(3\) Zaprimanje zahtjeva stranke na jedinstvenom upravnom mjestu ne
utječe na stvarnu i mjesnu nadležnost javnopravnih tijela za rješavanje
u upravnim i drugim postupcima.

#### Glava III. SLUŽBENA OSOBA

Službena osoba

Članak 23. (NN [110/21](https://www.zakon.hr/cms.htm?id=50191))

\(1\) U upravnom postupku postupa službena osoba u opisu poslova koje je
vođenje tog postupka ili rješavanje o upravnim stvarima, sukladno
propisima o ustrojstvu javnopravnih tijela.

\(2\) U javnopravnim tijelima službena osoba koja vodi postupak ili
rješava o upravnim stvarima mora imati odgovarajuću stručnu spremu,
potrebno radno iskustvo i položen državni ispit.

\(3\) Ako u javnopravnom tijelu nema osobe ovlaštene za rješavanje o
upravnoj stvari, rješenje donosi čelnik tijela.

Izuzeće službene osobe

Članak 24. (NN [110/21](https://www.zakon.hr/cms.htm?id=50191))

\(1\) Čelnik tijela zaključkom će izuzeti službenu osobu od vođenja
postupka, odnosno rješavanja o upravnoj stvari ako je službena osoba u
toj upravnoj stvari:

1\. stranka, suovlaštenik, odnosno suobveznik, svjedok, vještak ili
osoba ovlaštena za zastupanje,

2\. sa strankom ili osobom ovlaštenom za zastupanje srodnik po krvi u
ravnoj liniji, a u pobočnoj liniji do četvrtog stupnja zaključno, bračni
drug, životni partner ili srodnik po tazbini do drugog stupnja
zaključno, i po prestanku braka ili životnog partnerstva,

3\. sa strankom ili osobom ovlaštenom za zastupanje u odnosu skrbnika,
posvojitelja ili posvojenika.

\(2\) Čelnik tijela zaključkom će izuzeti službenu osobu od vođenja
drugostupanjskog postupka ako je ta osoba sudjelovala u prvostupanjskom
postupku.

\(3\) Čelnik tijela zaključkom može izuzeti službenu osobu od vođenja
postupka, odnosno rješavanja:

1\. ako je službena osoba sa strankom ili osobom ovlaštenom za
zastupanje stranke u bliskom osobnom odnosu,

2\. ako je službena osoba sa strankom u gospodarskom ili drugom
poslovnom odnosu,

3\. ako službena osoba prema stranci postupa diskriminirajuće,

4\. ako se utvrde drugi razlozi koji dovode u sumnju nepristranost
službene osobe.

\(4\) Svaka osoba koja sudjeluje u postupku dužna je bez odgode
izvijestiti čelnika javnopravnog tijela o razlozima izuzeća službene
osobe.

\(5\) O izuzeću čelnika prvostupanjskog tijela, po službenoj dužnosti
ili na zahtjev stranke, odlučuje zaključkom čelnik drugostupanjskog
tijela, a ako takvog tijela nema, o izuzeću će odlučiti tijelo koje
obavlja nadzor nad tim javnopravnim tijelom.

\(6\) Zaključkom o izuzeću odredit će se službena osoba koja će
rješavati o upravnoj stvari odnosno obavljati pojedine radnje u postupku
u vezi s predmetom u kojem je izuzeće određeno.

Rješavanje kolegijalnog tijela

Članak 25.

\(1\) Kolegijalno javnopravno tijelo o upravnim stvarima odlučuje
većinom glasova svih članova, ako nije drukčije propisano.

\(2\) Kolegijalno javnopravno tijelo može u pisanom obliku ovlastiti
službenu osobu u tom tijelu za postupanje u upravnim stvarima do
donošenja odluke. U tom slučaju službena osoba o provedenom će postupku
podnijeti kolegijalnom tijelu pisano izvješće i prijedlog odluke o toj
upravnoj stvari.

#### Glava IV. PRAVNA POMOĆ U UPRAVNIM STVARIMA

Pravna pomoć

Članak 26. (N [110/21](https://www.zakon.hr/cms.htm?id=50191))

\(1\) Javnopravna tijela dužna su pružati pravnu pomoć drugim
javnopravnim tijelima, u granicama svojeg djelokruga i nadležnosti.

\(2\) Javnopravno tijelo zatražit će pravnu pomoć kad su mu potrebna
saznanja o činjenicama, ispravama, podacima ili drugim dokazima kojima
raspolaže drugo javnopravno tijelo ili kad zbog drugih opravdanih
razloga ne može samo ili ne može pravodobno provesti potrebne radnje u
postupku.

\(3\) Pravna pomoć zatražit će se i kad bi određene radnje u postupku
javnopravno tijelo moglo obaviti samo, ali manje učinkovito ili uz
znatno veće troškove.

\(4\) Javnopravno tijelo može tražiti od sudova dostavu spisa, isprava
ili podataka koji su potrebni za vođenje postupka.

\(5\) Pravna pomoć može se zatražiti i od tijela druge države sukladno
odredbama međunarodnih ugovora, a ako ugovori nisu sklopljeni,
primjenjuje se načelo uzajamnosti. Postojanje uzajamnosti utvrđuje
tijelo državne uprave nadležno za vanjske poslove.

Pružanje pravne pomoći

Članak 27.

\(1\) O činjenicama, ispravama, podacima ili drugim dokazima pravna
pomoć zatražit će se od javnopravnog tijela, odnosno suda koji njima
raspolaže (u daljnjem tekstu: zamoljeno tijelo), a kad treba poduzeti
određene upravne radnje, ako nije drukčije propisano, pravna pomoć
tražit će se od javnopravnog tijela prvog stupnja mjesno nadležnog za
poduzimanje radnje koja je predmet pravne pomoći.

\(2\) Pravna pomoć pružit će se najkasnije u roku od osam dana od dana
kada je zatražena.

Odbijanje pružanja pravne pomoći

Članak 28.

\(1\) Zamoljeno tijelo može odbiti pružiti pravnu pomoć samo kad je to
zakonom propisano.

\(2\) Ako zamoljeno tijelo utvrdi da u konkretnom slučaju mora odbiti
pružanje pravne pomoći, o tome će bez odgode izvijestiti javnopravno
tijelo koje je zatražilo pravnu pomoć, navodeći razloge zbog kojih se
pravna pomoć uskraćuje.

Troškovi pravne pomoći

Članak 29.

\(1\) Za pruženu pravnu pomoć ne plaća se naknada kad se troškovi
pružene pomoći naknađuju iz proračuna.

\(2\) Kad se troškovi pravne pomoći koju pruži zamoljeno tijelo
podmiruju iz drugih financijskih izvora, javnopravno tijelo koje je
zatražilo pružanje pravne pomoći dužno ih je naknaditi zamoljenom
tijelu.

\(3\) Troškovi pravne pomoći koji se naknađuju zamoljenom tijelu čine
dio ukupnih troškova postupka.

#### Glava V. SUDJELOVANJE STRANKE U POSTUPKU

Izjašnjavanje stranke

Članak 30.

\(1\) U postupku stranci se mora omogućiti izjašnjavanje o svim
činjenicama, okolnostima i pravnim pitanjima važnim za rješavanje
upravne stvari.

\(2\) Bez prethodnog izjašnjavanja stranke postupak se može provesti
samo ako se usvaja zahtjev stranke ili ako odluka u postupku nema
negativan učinak na pravne interese stranke ili kad je tako propisano
zakonom.

Postupovna sposobnost stranke

Članak 31.

Radnje u postupku mogu poduzimati:

1\. potpuno poslovno sposobne osobe,

2\. osobe s ograničenom poslovnom sposobnošću kad im se na temelju
zakona priznaje ograničena poslovna sposobnost u upravnoj stvari koja je
predmet postupka.

Zastupanje stranke

Članak 32.

\(1\) U postupku stranku može zastupati osoba ovlaštena za zastupanje,
odnosno zakonski zastupnik, privremeni zastupnik, zajednički predstavnik
i opunomoćenik (u daljnjem tekstu: osoba ovlaštena za zastupanje
stranke). Osoba ovlaštena za zastupanje stranke dužna je podnijeti dokaz
o ovlasti za zastupanje stranke, a ako su zakonom propisani i dodatni
uvjeti za oblik ovlasti, ovlast mora biti dana prema tim uvjetima.

\(2\) Službena osoba u tijeku postupka obraća se osobi ovlaštenoj za
zastupanje stranke, kad je takva osoba određena. Iznimno, kad je to
nužno za utvrđivanje činjenica i okolnosti u postupku, službena osoba
može zatražiti neposrednu nazočnost, odnosno drugo sudjelovanje stranke
u postupku. Ako službena osoba zatraži neposrednu nazočnost ili drugo
sudjelovanje stranke u postupku, o tome je dužna istodobno obavijestiti
i osobu ovlaštenu za zastupanje.

\(3\) Odredbe ovoga Zakona koje se odnose na stranke primjenjuju se na
odgovarajući način i na osobe ovlaštene za zastupanje stranke.

Zakonski zastupnik

Članak 33.

\(1\) Za stranku bez postupovne sposobnosti radnje u postupku poduzima
zakonski zastupnik određen na temelju zakona.

\(2\) Kad službena osoba posumnja da stranku zdravstvene ili druge
okolnosti sprečavaju u obavljanju radnji u postupku, bez odgode će
predložiti nadležnom javnopravnom tijelu odnosno sudu određivanje
zakonskog zastupnika, sukladno zakonu.

\(3\) Ako službena osoba utvrdi da zakonski zastupnik stranke ne ulaže
dovoljno pozornosti u zastupanju, o tome će obavijestiti tijelo koje ga
je odredilo, odnosno koje obavlja nadzor nad radom zakonskog zastupnika
te odrediti privremenog zastupnika.

\(4\) Pravnu osobu zastupa zakonski zastupnik ili ovlašteni predstavnik.

Privremeni zastupnik

Članak 34.

\(1\) Kad postupovno nesposobna stranka nema zakonskog zastupnika ili se
neka radnja u postupku treba hitno poduzeti protiv osobe koje
prebivalište, boravište ili sjedište nije poznato, a koja nema
opunomoćenika, takvoj stranci službena će osoba zaključkom odrediti
privremenog zastupnika.

\(2\) Privremenog zastupnika odredit će se i stranci kojoj su identitet
i adresa poznati, ali se ne nalazi na području Republike Hrvatske, a na
zahtjev službene osobe u za to ostavljenom roku ne odredi osobu
ovlaštenu za zastupanje. Službena osoba o tome će bez odgode
obavijestiti stranku.

\(3\) Kad je stranka nepoznata, zaključak o određivanju privremenog
zastupnika objavit će se u službenom glasilu, na oglasnoj ploči i na
internetskoj stranici javnopravnog tijela ili na drugi prikladan način.
Ovlast privremenog zastupnika prestaje kad se stranka ili osoba
ovlaštena za njezino zastupanje pojavi u postupku, odnosno ako stranka u
pisanom obliku odredi osobu ovlaštenu za zastupanje.

\(4\) Kad interes stranke ili zaštita života i zdravlja, odnosno imovine
veće vrijednosti nalažu hitno obavljanje postupovne radnje i ako je
sudjelovanje stranke, odnosno osobe ovlaštene za zastupanje stranke u
obavljanju te radnje nemoguće, ili je vezano uz nerazmjerne troškove,
odredit će se privremeni zastupnik samo za tu radnju i o tome će se bez
odgode obavijestiti stranku odnosno osobu ovlaštenu za zastupanje
stranke.

\(5\) Privremeni zastupnik sudjeluje u postupku, odnosno obavlja radnje
za koje je određen dok ne bude utvrđena osoba ovlaštena za zastupanje
stranke, odnosno dok se ne obave radnje za koje je određen.

Zajednički predstavnik i zajednički opunomoćenik

Članak 35.

\(1\) Kad dvije stranke ili više njih u istom predmetu nastupaju
zajednički, dužne su naznačiti koja će od njih nastupati kao zajednički
predstavnik ili odrediti zajedničkog opunomoćenika.

\(2\) Ako stranke ne odrede zajedničkog predstavnika ili zajedničkog
opunomoćenika, službena osoba zaključkom će naložiti strankama da to
učine u primjerenom roku. Ako stranke to ne učine, službena će osoba po
službenoj dužnosti zaključkom odrediti jednu od stranaka kao zajedničkog
predstavnika koji poduzima radnje u postupku dok stranke ne odrede
drugoga zajedničkog predstavnika ili opunomoćenika.

\(3\) U slučaju određivanja zajedničkog predstavnika, odnosno
opunomoćenika svaka stranka zadržava samostalno pravo nastupanja u tom
postupku.

Opunomoćenik

Članak 36.

\(1\) Stranka, odnosno njezin zakonski zastupnik može odrediti
opunomoćenika koji će je zastupati. Za opunomoćenika se može odrediti
odvjetnik, odvjetnički ured ili druga pravna osoba koja na temelju
zakona može zastupati stranku, odnosno svaka druga potpuno poslovno
sposobna osoba, osim one koja se bavi nadripisarstvom.

\(2\) Službena osoba uskratit će rješenjem sudjelovanje u postupku osobi
za koju smatra da se bavi nadripisarstvom. Žalba na to rješenje ne
odgađa izvršenje rješenja. Radnje koje je nakon donošenja rješenja o
uskrati zastupanja stranke u postupku poduzeo takav opunomoćenik su
ništave.

\(3\) Radnje koje u postupku poduzima opunomoćenik, u granicama dane
punomoći, imaju pravni učinak kao da ih je poduzela sama stranka.

\(4\) Stranka može samostalno davati izjave, odnosno poduzimati druge
radnje i kad je u postupku određen opunomoćenik.

\(5\) Stranka koja je nazočna kad opunomoćenik daje usmenu izjavu može
neposredno nakon dane izjave izmijeniti ili opozvati izjavu
opunomoćenika. Stranka može, do donošenja odluke o upravnoj stvari, u
pisanom obliku ili usmeno na zapisnik opozvati pojedine ili sve radnje
opunomoćenika u postupku. Troškove postupka koji nastanu takvim opozivom
snosi stranka.

\(6\) Opoziv punomoći ima pravni učinak od trenutka kad službena osoba
od stranke u pisanom obliku ili usmeno na zapisnik primi opoziv
punomoći.

Opunomoćenik za primanje pismena

Članak 37.

\(1\) Kad je stranka ovlastila određenu osobu za primitak pismena
(opunomoćenik za primanje pismena), o tome je dužna obavijestiti
javnopravno tijelo.

\(2\) Kad se osoba po zahtjevu koje je pokrenut postupak nalazi u
inozemstvu, a nema u Republici Hrvatskoj osobu ovlaštenu za zastupanje,
obvezna je odrediti opunomoćenika za primanje pismena s prebivalištem u
Republici Hrvatskoj. Ako tako ne postupi, zahtjev će se odbaciti
rješenjem.

Stručni pomagač

Članak 38.

\(1\) Stranka može na usmenoj raspravi, na očevidu ili pri drugim
radnjama u postupku imati i stručnog pomagača.

\(2\) Stručni pomagač je osoba koja stranci pomaže u razjašnjavanju
određenih stručnih pitanja koja se pojave u postupku.

\(3\) Stručni pomagač ne zastupa stranku.

Smrt stranke, odnosno prestanak postojanja pravne osobe

Članak 39.

\(1\) Ako u tijeku postupka stranka umre ili pravna osoba prestane
postojati, postupak se može obustaviti ili nastaviti, ovisno o naravi
upravne stvari koja je predmet postupka.

\(2\) O obustavi postupka donosi se rješenje koje se dostavlja
nasljednicima, odnosno pravnim sljednicima. Kad nasljednici, odnosno
pravni sljednici nisu poznati, rješenje će se javno objaviti u službenom
glasilu.

### DRUGI DIO POKRETANJE I VOĐENJE UPRAVNOG POSTUPKA

#### Glava I. POKRETANJE POSTUPKA

Načini pokretanja postupka

Članak 40.

\(1\) Upravni postupak pokreće se na zahtjev stranke ili po službenoj
dužnosti.

\(2\) Kad se postupak pokreće na zahtjev stranke, postupak se smatra
pokrenutim u trenutku predaje urednog zahtjeva stranke javnopravnome
tijelu.

\(3\) Kad se postupak pokreće po službenoj dužnosti, postupak se smatra
pokrenutim kad službena osoba u javnopravnom tijelu poduzme bilo koju
radnju sa svrhom vođenja postupka po službenoj dužnosti.

Pokretanje postupka na zahtjev stranke

Članak 41.

\(1\) Zahtjev za pokretanje postupka stranka može neposredno podnijeti
javnopravnom tijelu u pisanom obliku ili usmeno na zapisnik, a može
takav zahtjev poslati poštom ili dostaviti elektroničkim putem.

\(2\) Kad službena osoba utvrdi da ne postoje zakonske pretpostavke za
pokretanje postupka, rješenjem će odbaciti zahtjev.

\(3\) Ako je stranka u jednom podnesku postavila više različitih
zahtjeva, postupit će se po svakom zahtjevu odvojeno. Ako je za
postupanje po kojem od tih zahtjeva nadležno drugo javnopravno tijelo,
postupit će se po pravilima o postupanju nenadležnog tijela po podnesku.

Pokretanje postupka po službenoj dužnosti

Članak 42.

\(1\) Postupak se pokreće po službenoj dužnosti kad je to propisano
zakonom ili je nužno radi zaštite javnog interesa.

\(2\) Kod ocjene o postojanju razloga za pokretanje postupka po
službenoj dužnosti javnopravno tijelo uzet će u obzir predstavke,
odnosno druge obavijesti koje upućuju na potrebu zaštite javnoga
interesa.

\(3\) Kad službena osoba utvrdi da ne postoje uvjeti za pokretanje
postupka po službenoj dužnosti, obavijestit će o tome podnositelja što
je prije moguće, a najkasnije u roku od 30 dana od dana podnošenja
predstavke, odnosno obavijesti.

\(4\) Podnositelj ima pravo izjaviti prigovor javnopravnom tijelu od
kojeg je primio obavijest kojom se ne prihvaća prijedlog za pokretanje
postupka, u roku od osam dana od dana primanja obavijesti, kao i u
slučaju da u propisanom roku nije dobio odgovor.

Pokretanje postupka javnom objavom

Članak 43.

\(1\) Javnopravno tijelo može javnom objavom pokrenuti postupak kad su
stranke nepoznate ili je takav način pokretanja postupka propisan
zakonom.

\(2\) Javna objava mora sadržavati naznaku upravne stvari, određenje
osoba na koje se odnosi, način sudjelovanja tih osoba u postupku, popis
isprava koje trebaju poslati ili ih osobno dostaviti javnopravnom tijelu
te upozorenje na posljedice neodazivanja na javnu objavu u određenom
roku.

\(3\) Strankama se mora odrediti rok od najmanje 30 dana za odazivanje
na javnu objavu.

\(4\) Javna objava oglašava se u odgovarajućem službenom glasilu,
sredstvima javnog priopćivanja, odnosno na drugi prikladan način kojim
će se pozvanim osobama omogućiti saznanje o javnoj objavi.

Spajanje i razdvajanje upravnih stvari

Članak 44.

\(1\) Dvije upravne stvari ili više njih zaključkom se mogu spojiti u
jedan postupak, ako se prava ili obveze stranaka temelje na istoj
pravnoj osnovi i na istom ili sličnom činjeničnom stanju, a javnopravno
tijelo koje vodi postupak stvarno je i mjesno nadležno za vođenje svih
tih postupaka.

\(2\) Ako se promijene okolnosti zbog kojih su stvari spojene u jedan
postupak, postupci će se zaključkom razdvojiti.

Izmjena zahtjeva

Članak 45.

\(1\) Do donošenja prvostupanjske odluke o upravnoj stvari stranka može
izmijeniti svoj zahtjev ili podnijeti drugi, ako se ti zahtjevi u bitnim
pretpostavkama temelje na istom činjeničnom stanju.

\(2\) Kad službena osoba utvrdi da ne postoje uvjeti za izmjenu
podnesenog ili za podnošenje drugog zahtjeva, donijet će rješenje kojim
će odbaciti zahtjev stranke.

Odustanak od zahtjeva i obustava postupka

Članak 46.

\(1\) Tijekom postupka stranka može odustati od zahtjeva u pisanom
obliku, usmeno na zapisnik ili elektroničkim putem.

\(2\) Ako stranka odustane od zahtjeva, donijet će se rješenje o
obustavi postupka.

\(3\) Rješenje o obustavi postupka donijet će se po službenoj dužnosti i
u slučaju kad se iz postupanja stranke ili iz drugih okolnosti postupka
može zaključiti da je stranka odustala od zahtjeva.

\(4\) Postupak će se nastaviti ako je nastavak postupka u javnom
interesu ili to zahtijeva protivna stranka.

\(5\) Kad se tijekom postupka utvrdi da više ne postoje pravne
pretpostavke za vođenje postupka, rješenjem će se obustaviti postupak.

#### Glava II. POSTUPAK RJEŠAVANJA UPRAVNE STVARI

Utvrđivanje činjeničnog stanja

Članak 47.

\(1\) Službena osoba utvrđuje sve činjenice i okolnosti bitne za
rješavanje o upravnoj stvari.

\(2\) Službena osoba pribavit će po službenoj dužnosti podatke o
činjenicama o kojima službenu evidenciju vodi javnopravno tijelo kod
kojeg se vodi postupak, odnosno drugo javnopravno tijelo ili sud.

\(3\) Stranka je dužna iznijeti točno, istinito i određeno činjenično
stanje na kojem temelji svoj zahtjev. Kad se ne radi o općepoznatim
činjenicama, stranka je dužna za svoje navode ponuditi dokaze i po
mogućnosti ih podnijeti. Ako stranka tako ne postupi, službena osoba
zaključkom će je pozvati da to učini u primjerenom roku.

\(4\) Kad stranka nije u ostavljenom roku dostavila zatražene dokaze, a
postupak je pokrenut na zahtjev stranke, službena osoba ocijenit će od
kakve je to važnosti za rješavanje upravne stvari. Ako se bez tih dokaza
ne može udovoljiti zahtjevu stranke, zahtjev će se rješenjem odbiti.

\(5\) Kad stranka nije u ostavljenom roku dostavila zatražene dokaze, a
postupak je pokrenut po službenoj dužnosti ili na zahtjev protivne
stranke, službena osoba nastavit će postupak te riješiti upravnu stvar.

Neposredno rješavanje

Članak 48.

Službena osoba u javnopravnom tijelu može riješiti upravnu stvar bez
provedbe ispitnog postupka u slučajevima propisanim zakonom, ako u
postupku ne sudjeluju stranke s protivnim interesima (neposredno
rješavanje).

Neposredno rješavanje u postupku pokrenutom po službenoj dužnosti

Članak 49.

Službena osoba može neposredno riješiti upravnu stvar u postupku koji je
pokrenut po službenoj dužnosti:

1\. ako se pravo stanje stvari može utvrditi na temelju službenih
podataka kojima raspolažu javnopravna tijela, a nije potrebno posebno
izjašnjenje stranke radi zaštite njezinih prava ili pravnih interesa,

2\. ako je to nužno za poduzimanje hitnih mjera radi zaštite života i
zdravlja ljudi ili imovine veće vrijednosti koje se ne mogu odgađati,
ako je to u javnom interesu, a činjenice na kojima se rješenje temelji
su utvrđene ili barem učinjene vjerojatnima.

Neposredno rješavanje u postupku pokrenutom na zahtjev stranke

Članak 50.

Službena osoba može neposredno riješiti upravnu stvar u postupku koji je
pokrenut na zahtjev stranke:

1\. kad je stranka u svojem zahtjevu navela sve činjenice ili podnijela
potrebne dokaze na temelju kojih se može utvrditi pravo stanje stvari
ili ako se to stanje može utvrditi na temelju općepoznatih činjenica ili
službenih podataka kojima raspolaže javnopravno tijelo,

2\. kad je propisano da se stvar može riješiti na temelju činjenica ili
okolnosti koje nisu potpuno dokazane ili se dokazima samo posredno
utvrđuju pa su činjenice ili okolnosti učinjene vjerojatnima, a iz svih
okolnosti slučaja proizlazi da se zahtjevu stranke može udovoljiti.

Ispitni postupak

Članak 51.

\(1\) Ispitni postupak provodi se kad je to nužno radi utvrđivanja
činjenica i okolnosti koje su bitne za razjašnjenje pravog stanja
stvari, kad u postupku sudjeluju dvije stranke ili više njih s protivnim
interesima te radi omogućivanja strankama ostvarenja i zaštite njihovih
prava i pravnih interesa.

\(2\) Službena osoba odredit će izvođenje dokaza kad nađe da je to
potrebno radi razjašnjenja stvari te upotpuniti činjenično stanje i
izvoditi dokaze o činjenicama koje prije u postupku nisu bile iznesene
ili još nisu utvrđene, a potrebne su radi utvrđivanja pravog stanja
stvari.

Prava i dužnosti stranke u ispitnom postupku

Članak 52.

\(1\) Stranka ima pravo sudjelovati u ispitnom postupku sve do donošenja
odluke o upravnoj stvari, davati izjave i objašnjenja, iznositi
činjenice i okolnosti koje su bitne za rješavanje upravne stvari te
pobijati točnost navoda koji se ne slažu s njezinim navodima.

\(2\) Službena osoba dužna je omogućiti stranci izjašnjavanje o svim
okolnostima i činjenicama koje su iznesene u ispitnom postupku, o
prijedlozima za izvođenje dokaza i podnesenim dokazima, sudjelovanje u
izvođenju dokaza i postavljanje pitanja drugim strankama, svjedocima i
vještacima preko službene osobe, a uz dopuštenje službene osobe i
neposredno, kao i upoznavanje s rezultatom izvođenja dokaza i
izjašnjavanje o tim rezultatima.

\(3\) Stranka može davati izjave usmeno na zapisnik ili u pisanom
obliku. U složenim upravnim stvarima službena osoba može naložiti
stranci podnošenje izjave u pisanom obliku, što ne isključuje pravo
stranke na usmeno izjašnjavanje.

\(4\) Stranka je dužna sudjelovati u utvrđivanju činjenica važnih za
rješavanje o upravnoj stvari te osobno dati izjavu kad to zatraži
službena osoba ili kad je to propisano zakonom.

Naknadno priznavanje položaja stranke

Članak 53.

Ako u tijeku postupka osoba koja do tada nije sudjelovala u postupku
traži da joj se prizna svojstvo stranke u tom postupku, službena osoba
ispitat će njezino pravo da kao stranka sudjeluje u postupku i o tome
donijeti rješenje. Žalba protiv tog rješenja ne zaustavlja tijek
postupka.

Usmena rasprava

Članak 54.

\(1\) Usmena rasprava zaključkom se određuje:

1\. u upravnim stvarima u kojima sudjeluju dvije stranke ili više njih s
protivnim interesima,

2\. kad je potrebno provesti očevid ili saslušati svjedoke ili vještake,

3\. u drugim slučajevima kad je to korisno za rješavanje upravne stvari.

\(2\) Usmena rasprava je javna. Iznimno, službena osoba može, po
službenoj dužnosti ili na prijedlog stranke, zaključkom isključiti
javnost s usmene rasprave, kad to zahtijevaju razlozi zaštite
privatnosti, javnog morala ili javne sigurnosti ili kad postoji ozbiljna
i neposredna opasnost ometanja rasprave.

\(3\) Službena će osoba u provedbi usmene rasprave osigurati strankama
pravo sudjelovanja te njima i drugim osobama koje sudjeluju na usmenoj
raspravi pružiti mogućnost dopunjavanja navoda tijekom rasprave, kao i
izjašnjavanje o navodima protivne stranke i svim drugim činjenicama i
okolnostima koje su bitne za rješavanje upravne stvari.

\(4\) Usmena rasprava provodi se u prostorijama javnopravnog tijela.
Iznimno, usmena rasprava može se provesti i na mjestu očevida ili na
kojem drugom prikladnom mjestu ako je to potrebno radi smanjenja
troškova postupka ili temeljitijeg, bržeg ili jednostavnijeg
raspravljanja stvari.

\(5\) Ako uredno pozvana stranka bez opravdanog razloga ne dođe na
usmenu raspravu, službena osoba može provesti raspravu i bez nazočnosti
stranke. Ako na usmenu raspravu ne dođe uredno pozvana stranka na
zahtjev koje je pokrenut postupak, a iz cjelokupnog stanja stvari može
se zaključiti da je stranka odustala od zahtjeva, službena osoba koji
vodi postupak rješenjem će obustaviti postupak.

\(6\) Službena osoba upozorit će osobu koja ometa tijek usmene rasprave
na neprimjereno ponašanje, a ako ta osoba nastavi s ometanjem rasprave,
može joj rješenjem izreći novčanu kaznu u iznosu do 50% prosječne
godišnje bruto plaće ostvarene u Republici Hrvatskoj u prethodnoj
godini. U slučaju nastavka ometanja rasprave službena osoba može osobu i
udaljiti. Žalba na rješenje o novčanoj kazni ne odgađa izvršenje
rješenja.

Prethodno pitanje

Članak 55.

\(1\) Ako se u postupku rješavanja upravne stvari pojavi pravno pitanje
koje čini samostalnu pravnu cjelinu, a bez rješavanja kojeg nije moguće
riješiti upravnu stvar, službena osoba može riješiti to pitanje ili
postupak prekinuti rješenjem dok nadležni sud ili javnopravno tijelo to
pitanje ne riješe.

\(2\) Postupak će se prekinuti kad se prethodno pitanje odnosi na
postojanje kaznenog djela, postojanje braka, utvrđivanje očinstva ili
majčinstva te u drugom slučaju propisanom zakonom. Kad se prethodno
pitanje odnosi na kazneno djelo, a nema mogućnosti za kazneni progon,
službena osoba razmotrit će i to pitanje.

\(3\) Službena osoba vezana je pravomoćnom odlukom nadležnog tijela
kojom je riješeno prethodno pitanje.

Rješavanje prethodnog pitanja

Članak 56.

\(1\) Ako je službena osoba riješila prethodno pitanje, rješavanje
prethodnog pitanja ima pravni učinak samo u upravnoj stvari u kojoj je
to pitanje riješeno.

\(2\) Kad službena osoba ne uzme prethodno pitanje u rješavanje, a
postupak za rješavanje prethodnog pitanja koji se može voditi po
službenoj dužnosti još nije pokrenut pred nadležnim sudom ili
javnopravnim tijelom, službena će osoba od nadležnog suda ili
javnopravnog tijela zatražiti pokretanje postupka, ako nije drukčije
propisano.

\(3\) U stvari u kojoj se postupak za rješenje prethodnog pitanja
pokreće pred nadležnim sudom ili javnopravnim tijelom na zahtjev
stranke, službena osoba zaključkom može naložiti stranci da u
primjerenom roku radi rješavanja prethodnog pitanja pokrene postupak
pred nadležnim tijelom te dostavi dokaz da je to učinila. Službena osoba
upozorit će stranku na posljedice toga propuštanja.

\(4\) Kad je postupak pokrenut na zahtjev stranke, a stranka u određenom
roku ne podnese dokaz o podnošenju zahtjeva za rješavanje prethodnog
pitanja, smatrat će se da je odustala od zahtjeva te će se postupak
obustaviti rješenjem.

\(5\) Postupak prekinut radi rješavanja prethodnog pitanja pred
nadležnim sudom ili javnopravnim tijelom nastavit će se kad odluka o tom
pitanju postane pravomoćna. Postupak se može nastaviti po službenoj
dužnosti i bez pravomoćne odluke o prethodnom pitanju i kad službena
osoba ocijeni da više nema razloga čekati na pravomoćnost rješenja
prethodnog pitanja pred nadležnim sudom ili javnopravnim tijelom, osim u
slučajevima u kojima se mora prekinuti postupak.

Nagodba

Članak 57.

\(1\) Kad u postupku sudjeluju dvije stranke ili više njih s protivnim
interesima, službena osoba nastojat će tijekom cijelog postupka postići
nagodbu stranaka u cijelosti ili o pojedinim spornim pitanjima.

\(2\) Nagodba protivna propisima, javnom interesu ili pravima trećih
osoba nije dopuštena.

\(3\) Nagodba se smatra sklopljenom kad je stranke nakon pročitanog
zapisnika potpišu. Ovjereni prijepis zapisnika predaje se strankama.

\(4\) Kad je nagodbom u potpunosti riješena upravna stvar, službena
osoba rješenjem će obustaviti postupak.

\(5\) Ako se nagodba odnosi samo na pojedina sporna pitanja, službena će
osoba u izreci rješenja naznačiti postojanje nagodbe o tim pitanjima.

\(6\) Nagodba ima snagu izvršnog rješenja donesenog u upravnom postupku.

#### Glava III. DOKAZIVANJE

Dokazi

Članak 58.

\(1\) Službena osoba u postupku utvrđuje činjenično stanje svim
sredstvima prikladnim za dokazivanje te u tu svrhu može pribaviti
isprave, saslušati svjedoke, pribaviti nalaz i mišljenje vještaka i
obaviti očevid.

\(2\) Nije potrebno dokazivati činjenice o kojima javnopravna tijela
vode službenu evidenciju, općepoznate činjenice, činjenice koje su
poznate službenoj osobi ni činjenice koje propis pretpostavlja, ali je
dopušteno dokazivati nepostojanje tih činjenica.

Osiguranje dokaza

Članak 59. (NN [110/21](https://www.zakon.hr/cms.htm?id=50191))

\(1\) Osiguranje dokaza provodi službena osoba po službenoj dužnosti ili
na prijedlog stranke.

\(2\) Kad se postupak pokreće po službenoj dužnosti, a postoji opravdana
sumnja da se pojedini dokaz neće moći izvesti kasnije u tijeku postupka
ili da će njegovo izvođenje biti otežano, radi osiguranja dokaza taj se
dokaz može izvesti u tijeku cijelog postupka i prije nego što je
postupak pokrenut.

\(3\) Za osiguranje dokaza prije pokretanja postupka nadležno je
javnopravno tijelo prvog stupnja na području kojeg se nalazi stvar koju
treba razgledati ili na kojem borave osobe koje treba saslušati, odnosno
drugo javnopravno tijelo zamoljeno za pravnu pomoć, ako nije drukčije
propisano.

\(4\) O osiguranju dokaza donosi se rješenje koje ne prekida tijek
postupka.

Isprave

Članak 60.

\(1\) Dokazivanje se izvodi javnim ili privatnim ispravama. Isprava može
biti i u elektroničkom obliku.

\(2\) Pod javnim ispravama u smislu ovoga Zakona smatraju se isprave
koje su izdali nadležni sudovi ili javnopravna tijela u granicama svoje
nadležnosti i u propisanom obliku. Javne isprave dokazuju ono što se
njima utvrđuje ili potvrđuje.

\(3\) Ako postoji sumnja u vjerodostojnost isprave, službena osoba
provjerit će po službenoj dužnosti ili na zahtjev stranke
vjerodostojnost takve isprave kod suda, odnosno javnopravnog tijela koji
su takvu ispravu izdali.

Pribavljanje isprava

Članak 61.

\(1\) Stranka ili druga osoba kod koje se nalazi isprava potrebna kao
dokaz u postupku dužna je omogućiti uvid u ispravu na zahtjev službene
osobe.

\(2\) Ako fizička osoba kod koje se nalazi isprava, bez opravdanog
razloga odbije dati ispravu na uvid službenoj osobi, rješenjem će se
novčano kazniti u iznosu do 50% prosječne godišnje bruto plaće ostvarene
u Republici Hrvatskoj u prethodnoj godini. Ako pravna osoba kod koje se
nalazi isprava bez opravdanog razloga odbije dati ispravu na uvid
službenoj osobi, rješenjem će se novčano kazniti odgovorna osoba te
pravne osobe u iznosu do tri prosječne godišnje bruto plaće ostvarene u
Republici Hrvatskoj u prethodnoj godini. Žalba na rješenje o novčanoj
kazni ne odgađa izvršenje rješenja.

Svjedoci

Članak 62.

\(1\) Svjedok može biti svaka osoba za koju se smatra da ima saznanja o
određenim činjenicama i koja svoja saznanja može priopćiti.

\(2\) Svjedoku se poziv dostavlja u pisanom obliku osam dana prije dana
svjedočenja.

Obveza svjedočenja

Članak 63. (NN [110/21](https://www.zakon.hr/cms.htm?id=50191))

\(1\) Svaka osoba pozvana kao svjedok dužna je svjedočiti.

\(2\) Svjedoka će se poučiti da ima pravo uskratiti svjedočenje, odnosno
odgovore na pojedina pitanja kojima bi sebe, svoje srodnike u ravnoj
liniji, a u pobočnoj liniji do trećeg stupnja srodstva zaključno,
bračnog druga, životnog partnera ili srodnike po tazbini do drugog
stupnja srodstva zaključno, pa i onda kad su brak ili životno
partnerstvo prestali, te skrbnika i štićenika, odnosno posvojitelja i
posvojenika izložio kaznenom progonu, teškoj sramoti ili znatnoj
materijalnoj šteti.

\(3\) Svjedoka će se poučiti da ima pravo uskratiti odgovore i na
pojedina pitanja na koja ne bi mogao odgovoriti, a da ne povrijedi
propisima utvrđenu tajnu, a posebice na pitanja o onome što mu je
stranka povjerila kao svojem opunomoćeniku ili ispovjedila kao vjerskom
ispovjedniku.

\(4\) Svjedok ne može, zbog opasnosti od imovinske štete, uskratiti
svjedočenje o pravnim poslovima kojima je bio nazočan kao svjedok,
zapisničar ili posrednik odnosno o radnjama koje je poduzeo u vezi sa
spornim odnosom kao pravni prednik ili zastupnik jedne od stranaka te o
drugim radnjama o kojima je na temelju propisa dužan podnijeti prijavu
ili dati izjavu.

\(5\) Kad to službena osoba ocijeni potrebnim, svjedok mora učiniti
vjerojatnima razloge uskrate svjedočenja, odnosno odgovora na pojedina
pitanja.

Saslušanje svjedoka

Članak 64.

\(1\) Svjedoka će se saslušati bez nazočnosti ostalih svjedoka. Kad je
pozvano više svjedoka, svjedok koji je ispitan ne smije napustiti
službene prostorije javnopravnog tijela ili mjesto očevida bez
dopuštenja, prije saslušanja ostalih svjedoka. Svjedok koji je ispitan
može se ponovo saslušati, odnosno suočiti s ostalim svjedocima ako se
njihovi iskazi ne podudaraju.

\(2\) Svjedok koji se zbog bolesti ili drugog opravdanog razloga ne može
odazvati pozivu može se ispitati u svojem stanu ili na drugom prikladnom
mjestu.

\(3\) Kad svjedok ne zna jezik na kojem se vodi postupak, saslušat će se
preko prevoditelja. Svjedoku koji je gluh pitanja će se postavljati u
pisanom obliku, a ako je nijem, odgovarat će u pisanom obliku. Kad se
saslušanje svjedoka ne može obaviti na taj način, kao tumač pozvat će se
osoba koja se sa svjedokom može sporazumjeti.

\(4\) Od svjedoka će se uzeti sljedeći osobni podaci: osobno ime, datum
i mjesto rođenja, zanimanje i mjesto prebivališta, odnosno boravišta ako
nema prebivalište na području Republike Hrvatske te srodstvo, odnosno u
kakvom je odnosu sa strankama.

\(5\) Ako službena osoba posumnja da postoje određeni razlozi koji
dovode u sumnju objektivnost svjedoka, svjedoka će se ispitati i o tim
okolnostima.

\(6\) Svjedoka će se prethodno upozoriti da je dužan govoriti istinu i
da ne smije ništa prešutjeti. Svjedoku će se predočiti posljedice
davanja lažnog iskaza.

\(7\) Svjedoku će se postavljati samo pitanja o upravnoj stvari koja je
predmet postupka i pozvat će se da iznese sve ono što mu je o tome
poznato. Nije dopušteno postavljati pitanja na način kojim bi se
svjedoka uputilo kako odgovoriti.

\(8\) Kad je svjedok maloljetna osoba saslušat će se uz prisutnost
zakonskog zastupnika.

Vještačenje

Članak 65.

\(1\) Kad je za utvrđivanje ili ocjenu određene činjenice koja je bitna
za rješavanje upravne stvari potrebno posebno stručno znanje kojim
službena osoba ne raspolaže, dokaz se može izvesti vještačenjem.

\(2\) Službena osoba određuje vještačenje po službenoj dužnosti ili na
prijedlog stranke. Za vještaka će se zaključkom odrediti osoba koja je
odgovarajuće struke, a ovlaštena je za davanje mišljenja o pitanjima
odgovarajuće struke ili osoba registrirana za vještačenje. Ako takvih
osoba nema, za vještaka se može odrediti i druga osoba koja ima
odgovarajuću stručnost potrebnu za vještačenje. Stranke će se uvijek
prethodno saslušati o osobi vještaka.

\(3\) Ako bi troškovi izvođenja dokaza vještačenjem bili nerazmjerni
vrijednosti predmeta, o upravnoj stvari može se riješiti i na temelju
drugih dokaza, bez vještačenja.

\(4\) Za vještaka se ne može odrediti osoba koja ne može biti svjedok.

Pravila vještačenja

Članak 66.

\(1\) Vještačenje se može obaviti na usmenoj raspravi. Vještaku se može
naložiti i obavljanje vještačenja izvan usmene rasprave, u kojem će se
slučaju vještaku odrediti da nalaz i mišljenje dostavi u pisanom obliku
u primjerenom roku te da na usmenoj raspravi obrazloži svoj nalaz i
mišljenje.

\(2\) Prije početka vještačenja vještaka treba upozoriti da je dužan
predmet vještačenja brižljivo razmotriti i u svojem nalazu točno navesti
što zapazi i utvrdi te svoje obrazloženo mišljenje iznijeti nepristrano
i u skladu s pravilima struke, odnosno vještine.

\(3\) Kad se vještačenje ne obavlja na usmenoj raspravi, službena osoba
odredit će vještaku predmet vještačenja, odnosno osobe ili stvari koje
treba razmotriti i u kojem pogledu.

\(4\) Kad vještak izloži svoj nalaz i mišljenje, službena osoba i
stranke mogu mu postavljati pitanja i tražiti objašnjenja o izloženom
nalazu i mišljenju.

\(5\) Kad je određeno više vještaka, oni mogu svoj nalaz i mišljenje
dati zajednički. Ako se ne slažu, svaki će od njih odvojeno izložiti
svoj nalaz i mišljenje.

\(6\) Ako nalaz, odnosno mišljenje vještaka nisu jasni ili potpuni, ako
se nalazi i mišljenja dvaju ili više vještaka bitno razlikuju, ako
mišljenje vještaka nije dovoljno obrazloženo ili se pojavi osnovana
sumnja u točnost danog mišljenja, a ti se nedostaci ne mogu otkloniti ni
ponovnim saslušanjem vještaka, ponovit će se vještačenje s drugim
vještacima, a može se zatražiti i mišljenje znanstvene ili stručne
ustanove.

\(7\) Mišljenje znanstvene ili stručne ustanove može se tražiti i onda
kad se zbog složenosti slučaja ili radi potrebe obavljanja analize može
opravdano pretpostaviti da će se na taj način doći do točnijeg
mišljenja.

Novčane kazne za svjedoke, odnosno vještake

Članak 67.

Ako svjedok ili vještak bez opravdanog razloga izostanu s usmene
rasprave ili odbiju svjedočiti, odnosno vještačiti te ako vještak bez
opravdanog razloga u ostavljenom roku ne dostavi nalaz i mišljenje u
pisanom obliku, službena osoba može ih rješenjem novčano kazniti u
iznosu do 50% prosječne godišnje bruto plaće ostvarene u Republici
Hrvatskoj u prethodnoj godini i odrediti da snose troškove prouzročene
njihovim propustom. Žalba na rješenje o novčanoj kazni ne odgađa
izvršenje rješenja.

Očevid

Članak 68.

\(1\) Očevid se provodi kad je za utvrđivanje neke činjenice ili za
razjašnjenje bitnih okolnosti potrebno neposredno opažanje službene
osobe.

\(2\) Provođenje očevida određuje se zaključkom.

\(3\) Stranke imaju pravo nazočiti očevidu. Očevid se može provesti i
bez nazočnosti stranke u slučaju poduzimanja hitnih mjera radi zaštite
života, zdravlja ili imovine veće vrijednosti.

\(4\) Službena osoba određuje po službenoj dužnosti ili na prijedlog
stranke koje će još osobe nazočiti očevidu.

Dužnost omogućivanja provedbe očevida

Članak 69.

\(1\) Vlasnik, odnosno posjednik stvari na kojima je potrebno obaviti
očevid dužni su dopustiti da se očevid provede. Šteta koja nastane
provedbom očevida uračunava se u ukupne troškove postupka.

\(2\) Ako vlasnik ili posjednik stvari, odnosno druga osoba bez
opravdanog razloga onemogući obavljanje očevida, službena osoba može ih
rješenjem novčano kazniti u iznosu do 50% prosječne godišnje bruto plaće
ostvarene u Republici Hrvatskoj u prethodnoj godini, a za provedbu
očevida mogu se upotrijebiti i druge prikladne mjere koje će omogućiti
njegovu provedbu, uključujući i neposrednu prisilu uz pomoć policije.
Žalba na rješenje o novčanoj kazni ne odgađa izvršenje rješenja.

\(3\) Službena osoba zatražit će u pisanom obliku pomoć policije ako se
očevid nije mogao obaviti zbog neopravdanog protivljenja vlasnika,
posjednika ili drugih osoba ili kad se pri obavljanju očevida opravdano
očekuje pružanje otpora.

\(4\) Nadležno policijsko tijelo dužno je pružiti zatraženu pomoć pri
očevidu, sukladno propisima o postupanju policije.

Izjava stranke

Članak 70.

Ako za utvrđivanje određenih činjenica ne postoje drugi dokazi, za
utvrđivanje takvih činjenica može se kao dokazno sredstvo uzeti i izjava
stranke.

#### Glava IV. RADNJE U POSTUPKU

Podnesci

Članak 71. (NN [110/21](https://www.zakon.hr/cms.htm?id=50191))

\(1\) Podnescima u postupku smatraju se zahtjevi, prijedlozi, ispunjeni
obrasci, prijave, molbe, žalbe, predstavke, prigovori, obavijesti,
priopćenja te drugi podnesci kojima se stranke obraćaju javnopravnim
tijelima u vezi s određenom upravnom stvari.

\(2\) Podnesak mora biti razumljiv i sadržavati sve što je potrebno da
bi se po njemu moglo postupiti, a osobito naziv javnopravnog tijela
kojem se upućuje, naznaku upravne stvari na koju se odnosi, osobno ime
odnosno naziv i adresu stranke te osoba ovlaštenih za zastupanje ako ih
stranka ima. Podnesak mora sadržavati i osobni identifikacijski broj
(OIB) stranke ako joj je dodijeljen i osobe ovlaštene za zastupanje.

\(3\) Podnesci se javnopravnom tijelu mogu predati u pisanom obliku
neposredno, poslati poštom, dostaviti elektroničkim putem ili usmeno
izjaviti na zapisnik.

\(4\) Službena osoba koja primi podnesak dužna je na traženje
podnositelja potvrditi primitak podneska.

\(5\) Podnesak potpisuje stranka, odnosno osoba ovlaštena za zastupanje
stranke. Stranku koja ne zna ili ne može pisati, potpisat će druga
pismena osoba uz naznaku svoga osobnog imena i adrese.

Podnošenje podneska unutar roka

Članak 72.

\(1\) Smatra se da je podnesak podnesen u roku ako je prije isteka roka
zaprimljen u javnopravnom tijelu kojem je trebao biti predan.

\(2\) Kad je podnesak upućen poštom preporučeno ili predan ovlaštenom
pružatelju poštanskih usluga, dan predaje pošti, odnosno ovlaštenom
pružatelju poštanskih usluga smatra se danom predaje javnopravnom tijelu
kojem je upućen.

\(3\) Službenim osobama, odnosno osobama na službi u oružanim snagama
ili policiji, osobama u suhozemnom, riječnom, pomorskom i zračnom
prometu te osobama koje su lišene slobode ili su na drugi način
spriječene samostalno poslati, odnosno predati podnesak u roku, dan
predaje podneska nadležnom zapovjedništvu, upravi, drugim službenim
tijelima odnosno pravnim osobama u kojima su zaposlene ili u kojima se
nalaze smatra se danom predaje javnopravnom tijelu kojem je upućen.

Nedostaci u podnesku

Članak 73.

\(1\) Kad podnesak sadržava kakav nedostatak koji onemogućuje postupanje
po podnesku odnosno ako je podnesak nerazumljiv ili nepotpun, službena
osoba zaključkom će upozoriti na to stranku i odredit će rok u kojem je
stranka dužna otkloniti nedostatak, uz upozorenje na pravne posljedice
ako to u određenom roku ne učini.

\(2\) Ako se nedostaci ne otklone u određenom roku, a po podnesku se ne
može postupiti, službena osoba rješenjem će odbaciti podnesak.

Prijevod podneska

Članak 74.

\(1\) Kad javnopravno tijelo primi podnesak na stranom jeziku ili pismu
koji nisu u službenoj uporabi kod tijela, službena će osoba bez odgode
tražiti od stranke dostavljanje prijevoda podneska i za to odrediti
primjereni rok, a ako to stranka ne učini u određenom roku, smatrat će
se da podnesak nije podnesen.

\(2\) Ovjereni prijevod podneska inozemne javne isprave obvezan je ako
se posumnja u vjerodostojnost te isprave.

Elektronička komunikacija

Članak 75. (NN [110/21](https://www.zakon.hr/cms.htm?id=50191))

\(1\) Javnopravna tijela i stranke te druge osobe koje sudjeluju u
postupku primarno komuniciraju elektroničkim putem i pomoću sustava
državne informacijske infrastrukture.

\(2\) Podnesci dostavljeni u elektroničkom obliku s kvalificiranim
elektroničkim potpisom sukladno posebnim propisima smatrat će se
vlastoručno potpisanim.

\(3\) Podnesak dostavljen elektroničkim putem smatra se podnesenim
javnopravnom tijelu u trenutku kad je zabilježen na poslužitelju za
slanje poruka.

\(4\) Javnopravno tijelo elektroničkim putem potvrđuje pošiljatelju
primitak podneska. Ako je podnesak dostavljen putem informacijskog
sustava javnopravnog tijela povezanog na državnu informacijsku
infrastrukturu, potvrda o primitku dostavlja se u korisnički pretinac
tog informacijskog sustava.

\(5\) Ako se u javnopravnom tijelu zbog tehničkih razloga ne može
pročitati podnesak u elektroničkom obliku, o tome će se obavijestiti
pošiljatelja. Pošiljatelj je tada dužan ponovo poslati podnesak u
elektroničkom obliku prema uputi javnopravnog tijela ili ga dostaviti na
drugi način u određenom roku. Ako to pošiljatelj ne učini u određenom
roku, smatrat će se da podnesak nije podnesen.

Zapisnik

Članak 76.

\(1\) O usmenoj raspravi, očevidu ili drugoj važnijoj radnji u postupku
te o važnijim usmenim izjavama stranaka ili trećih osoba u postupku
sastavlja se zapisnik.

\(2\) U zapisnik se upisuje naziv javnopravnog tijela koje obavlja
radnju, mjesto gdje se obavlja, datum i sat kad se obavlja, upravna
stvar o kojoj se vodi postupak, osobna imena službenih osoba, nazočnih
stranaka i osoba ovlaštenih za njihovo zastupanje, opis tijeka i
sadržaja u postupku provedenih radnji i danih izjava te isprava koje su
korištene.

\(3\) Prije zaključenja zapisnik će se pročitati nazočnim osobama koje
su sudjelovale u upravnoj radnji. Na kraju zapisnika navest će se da je
zapisnik pročitan i da nisu stavljene primjedbe ili će se, ako su
primjedbe stavljene, ukratko navesti njihov sadržaj. Zapisnik će
potpisati službena osoba koja je vodila upravnu radnju i zapisničar ako
ga je bilo. Osobe koje su dale izjave potpisuju zapisnik neposredno iza
svoje izjave te na kraju svake stranice na kojima se njihova izjava
nalazi. U potpisanom i zaključenom zapisniku ne smije se ništa dodavati
niti mijenjati. Dopuna u već zaključeni zapisnik unosi se kao dodatak
zapisniku koji potpisuje službena osoba i osoba na prijedlog koje je
dopuna unesena.

\(4\) Ako neka od nazočnih osoba odbije potpisati zapisnik ili napusti
mjesto radnje prije zaključenja zapisnika, to će se navesti u zapisniku,
kao i razlozi zbog kojih je potpis uskraćen.

\(5\) Zapisnik sastavljen na način propisan zakonom javna je isprava.
Zapisnik je dokaz o tijeku i sadržaju radnje postupka i danih izjava,
osim onih dijelova zapisnika na koje je stavljena primjedba da nisu
pravilno sastavljeni.

Zaključak

Članak 77.

\(1\) Zaključkom se odlučuje o postupovnim pitanjima ako ovim Zakonom
nije propisano donošenje rješenja.

\(2\) Zaključak donosi službena osoba koja obavlja radnju u postupku pri
kojoj se postavilo pitanje koje je predmet zaključka.

\(3\) Kad se nalaže izvršenje neke radnje, zaključkom će se odrediti rok
u kojem se ta radnja treba obaviti.

\(4\) Zaključak se priopćuje usmeno. Zaključak se izdaje u pisanom
obliku kad stranka to zatraži ili je to nužno radi pravilnog vođenja
postupka.

\(5\) Protiv zaključka ne može se izjaviti žalba. Zaključak se može
pobijati žalbom protiv rješenja kojim se rješava o upravnoj stvari.

Obnavljanje (rekonstrukcija) spisa

Članak 78.

\(1\) Ako se pojedini spisi upravnog postupka izgube, oštete ili unište,
po potrebi će se pokrenuti postupak za obnovu spisa (rekonstrukcija).

\(2\) Postupak za obnovu spisa provodi javnopravno tijelo nadležno za
rješavanje u toj upravnoj stvari.

\(3\) Postupak za obnovu spisa pokreće se na zahtjev stranke ili po
službenoj dužnosti. Rješenje o obnovi spisa donosi čelnik javnopravnog
tijela ili osoba koju on za to ovlasti.

\(4\) Pri obnovi spisa obnovit će se samo oni dijelovi spisa koji su
važni s obzirom na razloge zbog kojih je odobren postupak za obnovu.
Spisi se obnavljaju na temelju prijepisa nestalih, oštećenih ili
uništenih podnesaka kojima raspolažu stranke ili javnopravno tijelo,
podataka iz glavnih i pomoćnih uredskih knjiga, sukladno pravilima o
dokazivanju.

\(5\) Postupak za obnovu spisa neće se provesti ako je protekao
propisani rok do kojeg se čuvaju spisi određene upravne stvari.

\(6\) Troškovi koji nastanu obnovom spisa naknađuju se iz sredstava
javnopravnog tijela.

#### Glava V. ROKOVI

Određivanje rokova

Članak 79.

\(1\) Za poduzimanje pojedinih radnji u postupku određuju se rokovi.

\(2\) Kad rok nije propisan, službena osoba odredit će odgovarajući rok
za obavljanje radnje u postupku.

\(3\) Rok koji je odredila službena osoba, kao i rok za koji je
propisano da se može produžavati, može se iz opravdanih razloga
produžiti.

Računanje rokova

Članak 80.

\(1\) Rokovi se računaju na dane, mjesece i godine.

\(2\) Kad je rok određen na dane, dan kad je dostavljeno pismeno od
kojeg počinje teći rok odnosno dan u koji pada događaj od kojega se
računa trajanje roka ne uračunava se u rok, već se početak roka računa
od prvoga sljedećeg dana.

\(3\) Rok određen na mjesece, odnosno na godine istječe onog dana,
mjeseca ili godine koji po svom broju odgovara danu kad je pismeno
dostavljeno, odnosno danu u koji pada događaj od kojega se računa
trajanje roka. Ako toga dana nema u mjesecu u kojem rok istječe, rok
istječe posljednjeg dana toga mjeseca.

\(4\) Istjecanje roka može se označiti i određenim datumom.

Nedjelje, blagdani i neradni dani

Članak 81.

\(1\) Nedjelje, blagdani i neradni dani ne utječu na početak i na tijek
roka.

\(2\) Kad zadnji dan roka pada u nedjelju, na blagdan ili u drugi dan
kad javnopravno tijelo ne radi, rok istječe prvoga sljedećega radnog
dana.

Povrat u prijašnje stanje

Članak 82.

\(1\) Stranci koja iz opravdanih razloga propusti u roku obaviti neku
radnju pa je zbog toga propuštanja isključena od obavljanja te radnje
dopustit će se na njezin prijedlog povrat u stanje postupka prije
propuštanja poduzimanja radnje u određenom roku (u daljnjem tekstu:
povrat u prijašnje stanje). Povrat u prijašnje stanje dopustit će se i
stranci koja je iz neznanja ili očitom pogreškom poslala ili predala
podnesak na vrijeme, ali nenadležnom javnopravnom tijelu.

\(2\) Prijedlog za povrat u prijašnje stanje podnosi se tijelu kod kojeg
je trebalo obaviti propuštenu radnju, najkasnije u roku od osam dana od
dana kad je prestao razlog koji je prouzročio propuštanje roka. U
prijedlogu za povrat u prijašnje stanje moraju se navesti činjenice na
kojima se temelji opravdanost prijedloga. Kad se povrat u prijašnje
stanje traži zbog toga što je propušten rok za podnošenje podneska,
prijedlogu treba priložiti i taj podnesak.

\(3\) Nakon što protekne tri mjeseca otkad je istekao propušteni rok, ne
može se tražiti povrat u prijašnje stanje, osim ako je podnošenje
prijedloga bilo nemoguće zbog više sile.

\(4\) O prijedlogu za povrat u prijašnje stanje odlučuje se rješenjem.
Ako se povrat u prijašnje stanje dopusti, postupak se vraća u stanje
prije propuštanja, a rješenjem se poništavaju pravne posljedice nastale
propuštanjem roka.

\(5\) Povrat u prijašnje stanje neće se dopustiti ako je isključen
zakonom.

\(6\) Podnošenje prijedloga za povrat u prijašnje stanje ni
izjavljivanje žalbe protiv rješenja o prijedlogu ne utječu na tijek
postupka.

#### Glava VI. OBAVJEŠĆIVANJE

Oblici obavješćivanja

Članak 83. (NN [110/21](https://www.zakon.hr/cms.htm?id=50191))

\(1\) Službena osoba može stranku i druge sudionike u postupku
obavijestiti o tijeku i radnjama u postupanju usmeno, elektroničkim
putem, neposrednim uručenjem pismena ili slanjem pismena poštom ili na
drugi prikladan način.

\(2\) Obavješćivanje elektroničkim putem smatra se obavljenim u trenutku
kad je zabilježeno na poslužitelju za primanje takvih poruka.

\(3\) Obavješćivanje putem informacijskog sustava povezanog na državnu
informacijsku infrastrukturu obavlja se slanjem obavijesti u korisnički
pretinac stranke ili drugog sudionika u postupku.

\(4\) Obavješćivanje poštom obavlja se prema odredbama ovoga Zakona koje
se odnose na posrednu dostavu.

\(5\) Stranka i drugi sudionici u postupku obavješćuju se osobno, osim
kad stranka ima osobu ovlaštenu za zastupanje ili opunomoćenika za
primanje obavijesti.

Obavješćivanje o tijeku postupka i razgledavanje spisa

Članak 84.

\(1\) Stranke i druge osobe koje dokažu pravni interes imaju pravo
obavijestiti se o tijeku postupka i razgledati spis predmeta te o svom
trošku umnožiti akte iz spisa, osim zapisnika o vijećanju i glasovanju
članova kolegijalnih tijela, nacrta rješenja i drugih akata koji su
propisima označeni određenim stupnjem tajnosti ili ako je to protivno
interesu stranke ili trećih osoba.

\(2\) Razgledavanje spisa obavlja se u službenim prostorijama
javnopravnog tijela kod kojeg se vodi postupak. U opravdanim slučajevima
spisi se mogu razgledati u službenim prostorijama drugoga javnopravnog
tijela.

\(3\) Kad se spis predmeta vodi u elektroničkom obliku, javnopravno
tijelo dužno je osigurati tehničke uvjete za njegovo razgledanje.
Javnopravno tijelo može osigurati dostupnost spisa elektroničkim putem,
ako su osigurani uvjeti za zaštitu privatnosti stranke.

\(4\) O odbijanju zahtjeva za razgledavanje i umnožavanje spisa donosi
se rješenje.

Osobna dostava

Članak 85.

\(1\) Dostava se obavlja osobno naslovljenoj osobi kad od obavljanja
dostave počinje teći rok koji se ne može produžiti ili kad je takva
dostava propisana (osobna dostava).

\(2\) Kad se naslovljena osoba ne zatekne na mjestu dostave, dostavljač
će u poštanskom sandučiću ili pretincu ili kod osobe zatečene na mjestu
dostave ostaviti pisanu obavijest da u određeni dan i sat bude na mjestu
dostave radi primanja pismena i gdje do toga dana sama može podići
pismeno.

\(3\) Ako dostavljač u naznačeno vrijeme ne pronađe naslovljenu osobu
ili ako ona odbije primiti pismeno, dostavljač će ostaviti pismeno u
njezinom poštanskom sandučiću ili pretincu ili ako toga nema, na vratima
ili drugom za primatelja vidljivom mjestu. Na dostavnici uz ostavljeno
pismeno dostavljač će naznačiti razlog takve dostave, dan i sat kad je
ostavio pismeno i potpisati se.

\(4\) Kad dostavljač prilikom pokušaja dostave sazna da postoje razlozi
zbog kojih pismeno uopće nije moguće uručiti naslovljenoj osobi, pismeno
će vratiti pošiljatelju uz naznaku razloga zbog kojih pismeno nije
moguće dostaviti.

\(5\) Dostava se smatra obavljenom danom uručenja, odnosno danom kad je
pismeno ostavljeno u poštanskom sandučiću ili pretincu ili ako toga
nema, na vratima ili drugom za primatelja vidljivom mjestu, osim ako
stranka dokaže da iz opravdanih razloga nije mogla primiti pismeno.

\(6\) Dostavom pismena osobi ovlaštenoj za zastupanje stranke ili
opunomoćeniku za primanje pismena smatra se da je dostava izvršena samoj
stranci. Dostava odvjetniku koji zastupa stranku može se obaviti i tako
da se pismeno uruči zaposleniku odvjetničkog ureda.

Posredna dostava

Članak 86.

\(1\) Kad osobna dostava nije obvezna, a dostavljač ne zatekne
naslovljenu osobu na mjestu dostave, pismeno se može uručiti odraslom
članu kućanstva, a ako ta osoba ne želi preuzeti pismeno ili nije u
mogućnosti predati pismeno, pismeno se ostavlja u poštanskom sandučiću
ili pretincu naslovljene osobe. U tom slučaju na dostavnici pismena
naznačuje se dan i način dostave.

\(2\) Pismeno se ne može uručiti osobi koja u istom postupku sudjeluje s
protivnim interesom.

\(3\) Dostava se smatra obavljenom danom uručenja naslovljenoj osobi,
ostavljanjem pismena odraslom članu kućanstva, odnosno danom ostavljanja
pismena u poštanskom sandučiću ili pretincu.

Dostava zajedničkom predstavniku

Članak 87.

Kad u postupku sudjeluje veći broj stranaka s istovjetnim zahtjevima ili
skupina osoba povezanih zajedničkim interesom, dostava se obavlja
uručivanjem pismena zajedničkom predstavniku.

Dostava pravnoj osobi, osobi koja obavlja registriranu djelatnost i
javnopravnom tijelu

Članak 88.

\(1\) Dostava pismena pravnoj osobi, osobi koja obavlja registriranu
djelatnost i javnopravnom tijelu obavlja se uručivanjem pismena osobi
ovlaštenoj za primanje pismena.

\(2\) Ako se osoba ovlaštena za primanje pismena ne zatekne na mjestu
dostave, pismeno će se uručiti drugom zaposleniku.

Dostava u posebnim slučajevima

Članak 89. (NN [110/21](https://www.zakon.hr/cms.htm?id=50191))

\(1\) Osobi na službi u oružanim snagama ili policiji, osobi u kopnenom,
riječnom, pomorskom i zračnom prometu, osobi koja je lišena slobode ili
joj je na drugi način ograničeno kretanje, dostava se može obaviti preko
zapovjedništva, uprave, drugih službenih tijela, odnosno pravne osobe u
kojima je zaposlena ili u kojima se nalazi.

\(2\) Osobama koje se nalaze u inozemstvu, kao i stranim državama,
međunarodnim organizacijama i osobama s diplomatskim imunitetom dostava
se obavlja preko tijela državne uprave nadležnog za vanjske poslove ako
međunarodnim ugovorima nije drukčije određeno.

\(3\) Dostava potvrda izdanih na zahtjev stranke koja se nalazi u
inozemstvu dostavlja se neposredno stranci.

Mjesto dostave

Članak 90.

\(1\) Dostava stranci obavlja se na adresu koja je naznačena u zahtjevu
za pokretanje postupka, odnosno na adresu mjesta na kojem se stranka
trenutačno nalazi.

\(2\) Kad se postupak pokreće po službenoj dužnosti dostava stranci
obavlja se na adresu prebivališta, boravišta ili mjesta na kojem se
trenutačno nalazi. Dostava pravnoj osobi, podružnici ili drugoj osobi
koja obavlja registriranu djelatnost obavlja se na adresu sjedišta.

\(3\) Ostalim osobama koje sudjeluju u postupku dostava se obavlja na
adresu prebivališta, boravišta ili mjesta gdje se trenutačno nalazi,
odnosno sjedišta. Dostava javnopravnim ili drugim tijelima obavlja se na
adresu njihova sjedišta.

Promjena adrese stranke i osobe ovlaštene za zastupanje

Članak 91.

\(1\) Stranka je dužna o promjeni adrese prebivališta, boravišta ili
sjedišta obavijestiti javnopravno tijelo. Ako stranka promijeni adresu
prebivališta, boravišta ili sjedišta, a o tome ne obavijesti javnopravno
tijelo, daljnja dostava u postupku obavlja se stavljanjem pismena na
oglasnu ploču javnopravnog tijela. Dostava se smatra obavljenom istekom
osmoga dana od dana stavljanja pismena na oglasnu ploču.

\(2\) Ako osoba ovlaštena za zastupanje ili opunomoćenik za primanje
pismena u tijeku postupka promijeni adresu i o tome propusti
obavijestiti javnopravno tijelo, dostava se obavlja izravno stranci, kao
da osoba ovlaštena za zastupanje ili opunomoćenik za primanje pismena
nisu određeni.

Vrijeme dostave

Članak 92.

Dostava se obavlja radnim danom u vremenu od 8.00 do 20.00 sati. Kad
postoje osobito važni razlozi ili se dostava ne može odgoditi,
javnopravno tijelo može odrediti da se dostava obavi i u drugo vrijeme.

Dostavnica

Članak 93.

\(1\) Obavljena dostava potvrđuje se dostavnicom. Dostavnicu vlastoručno
potpisuje osoba koja je preuzela pismeno, uz obveznu naznaku datuma
primitka.

\(2\) Kad je naslovljena osoba nepismena ili se ne može potpisati,
dostavljač će na dostavnici naznačiti osobno ime naslovljene osobe s
datumom dostave i naznakom zašto osoba nije potpisala dostavnicu.

\(3\) Ako dostava nije obavljena osobno, dostavljač će na dostavnici
naznačiti kome je predao pismeno i u kojem je odnosu osoba koja je
primila pismeno s naslovljenom osobom.

Dostava elektroničkim putem

Članak 94. (NN [110/21](https://www.zakon.hr/cms.htm?id=50191))

\(1\) Dostava se obavlja elektroničkim putem na zahtjev, uz izričit
pristanak stranke ili kad je to propisano zakonom.

\(2\) Ako je stranka zahtjev podnijela u elektroničkom obliku, smatra se
da je pristala da joj se dostava obavlja elektroničkim putem, dok se ne
izjasni drukčije.

\(3\) Elektronička dostava može se obaviti u bilo koje vrijeme.

\(4\) Kad osobna dostava nije obvezna, dostava elektroničkim putem može
se obaviti na adresu elektroničke pošte naznačene u zahtjevu ili s koje
je zahtjev poslan, a smatra se obavljenom u trenutku kad je pismeno
zabilježeno na poslužitelju za primanje poruka. Stranka elektroničkim
putem potvrđuje primitak pismena na zahtjev službene osobe.

\(5\) Dostava elektroničkim putem u korisnički pretinac informacijskog
sustava povezanog na državnu informacijsku infrastrukturu smatra se
obavljenom potvrdom primitka pismena, a najkasnije istekom osmog dana od
dana kad je pismeno zabilježeno na poslužitelju za primanje poruka osim
ako zakonom nije propisan kraći rok.

\(6\) Dostava elektroničkim putem obavljena dostavom u korisnički
pretinac informacijskog sustava povezanog na državnu informacijsku
infrastrukturu smatra se osobnom dostavom.

Dostava javnom objavom

Članak 95.

\(1\) Dostava javnom objavom obavlja se kad je to propisano ili su drugi
oblici dostave nemogući ili neprikladni.

\(2\) Dostava javnom objavom obavlja se stavljanjem pismena na oglasnu
ploču javnopravnog tijela, objavom pismena u dnevnim novinama, na
internetskoj stranici javnopravnog tijela ili na drugi prikladan način.

\(3\) Dostava se smatra obavljenom istekom osmoga dana od dana javne
objave.

### TREĆI DIO RJEŠAVANJE UPRAVNE STVARI

Rješenje

Članak 96.

\(1\) O upravnoj stvari odlučuje se rješenjem.

\(2\) Sukladno zakonu, akt kojim se odlučuje o upravnoj stvari može
imati i drugi naziv.

Oblik rješenja

Članak 97.

\(1\) Rješenje se donosi u pisanom obliku. Rješenje se može izdati na
propisanom obrascu.

\(2\) Iznimno, rješenje se može donijeti i u usmenom obliku kad je
potrebno poduzeti hitne mjere radi osiguranja javnog reda i sigurnosti,
radi otklanjanja neposredne opasnosti za život i zdravlje ljudi ili
imovinu veće vrijednosti.

\(3\) Rješenje u usmenom obliku dostavlja se stranci i u pisanom obliku,
kad je to propisano zakonom, ili ako stranka to zahtijeva, ili ako za to
postoje drugi opravdani razlozi. Rješenje u pisanom obliku dostavlja se
bez odgode, a najkasnije u roku od osam dana od dana donošenja usmenog
rješenja. Službena osoba dužna je upozoriti stranku da ima pravo tražiti
pisani otpravak usmenog rješenja.

Sadržaj rješenja

Članak 98. (NN [110/21](https://www.zakon.hr/cms.htm?id=50191))

\(1\) Rješenje se sastoji od zaglavlja, uvoda, izreke, obrazloženja,
upute o pravnom lijeku te vlastoručnog potpisa ovlaštene službene osobe
i otiska službenog pečata javnopravnog tijela ili kvalificiranog
elektroničkog potpisa ovlaštene službene osobe ili kvalificiranog
elektroničkog pečata javnopravnog tijela.

\(2\) Uvod sadržava naziv i osobni identifikacijski broj (OIB)
javnopravnog tijela koje je rješenje donijelo, propis o nadležnosti,
osobno ime, odnosno naziv stranke i osoba ovlaštenih za zastupanje,
osobni identifikacijski broj (OIB) stranke ako joj je dodijeljen i osobe
ovlaštene za zastupanje, kratku oznaku predmeta postupka te naznaku je
li postupak pokrenut po službenoj dužnosti ili na zahtjev stranke. Uvod
sadržava i naznaku da su rješenje donijela dva javnopravna tijela ili
više njih ili da je rješenje doneseno u ponovljenom postupku ili po
presudi suda nadležnog za upravne sporove ili uz suglasnost, potvrdu ili
po pribavljenom mišljenju drugog tijela. Kad je upravnu stvar riješilo
kolegijalno tijelo, navodi se dan sjednice na kojoj je stvar riješena.

\(3\) Izreka sadržava odluku o upravnoj stvari. Izreka mora biti kratka
i određena. Kad odluka sadržava rok, uvjet, namet, pridržaj ukidanja ili
obvezu sklapanja upravnog ugovora, to treba biti sadržano u izreci.

\(4\) Izreka se može podijeliti u više točaka. Troškovi postupka
utvrđuju se u posebnoj točki izreke, kao i to da žalba ne odgađa
izvršenje rješenja.

\(5\) Obrazloženje sadržava kratko izlaganje zahtjeva stranke, utvrđeno
činjenično stanje, razloge koji su bili odlučujući pri ocjeni pojedinih
dokaza, razloge zbog kojih nije usvojen koji od zahtjeva stranaka,
razloge donošenja zaključaka tijekom postupka te propise na temelju
kojih je riješena upravna stvar. Kad žalba ne odgađa izvršenje rješenja,
obrazloženje sadržava i pozivanje na zakon koji to propisuje.

\(6\) Uputom o pravnom lijeku stranka se obavješćuje može li protiv
rješenja izjaviti žalbu ili pokrenuti upravni spor, kojem tijelu, u
kojem roku i na koji način. Uputa o pravnom lijeku sadrži i napomenu da
se stranke imaju pravo odreći prava na žalbu od dana primitka
prvostupanjskog rješenja do dana isteka roka za izjavljivanje žalbe.

\(7\) Rješenje potpisuje ovlaštena službena osoba vlastoručno ili
kvalificiranim elektroničkim potpisom.

\(8\) Rješenje izdano iz informacijskog sustava javnopravnog tijela može
se ovjeriti samo kvalificiranim elektroničkim pečatom.

Rješenje u stvarima manjeg značenja

Članak 99.

U stvarima manjeg značenja u kojima se udovoljava zahtjevu stranke, a ne
dira se u javni interes niti interes trećih osoba, rješenje se može
sastojati samo od izreke u obliku zabilješke u spisu, ako su razlozi za
takvu odluku očiti.

Djelomično, dopunsko i privremeno rješenje

Članak 100.

\(1\) Kad se u upravnoj stvari rješava o više pitanja, a samo se o
nekima od njih može riješiti na temelju utvrđenoga činjeničnog stanja,
može se donijeti rješenje samo o tim pitanjima (djelomično rješenje).

\(2\) Ako javnopravno tijelo rješenjem nije riješilo sva pitanja koja su
predmet postupka, može se, na prijedlog stranke ili po službenoj
dužnosti, donijeti rješenje o pitanjima koja nisu riješena (dopunsko
rješenje). O odbijanju prijedloga stranke donosi se rješenje.

\(3\) Ako prema okolnostima slučaja prije okončanja postupka treba
donijeti rješenje kojim se privremeno uređuju sporna pitanja ili odnosi,
rješenje će se donijeti na temelju činjenica poznatih u vrijeme njegova
donošenja. To rješenje mora biti označeno kao privremeno (privremeno
rješenje). Privremeno rješenje ukinut će se rješenjem kojim se rješava o
upravnoj stvari.

\(4\) Djelomično, dopunsko i privremeno rješenje u pogledu pravnih
lijekova i izvršenja smatraju se samostalnim rješenjem.

Rok za donošenje rješenja

Članak 101.

\(1\) Službena osoba dužna je u slučajevima neposrednog rješavanja na
zahtjev stranke rješenje donijeti i dostaviti ga stranci bez odgode, a
najkasnije u roku od 30 dana od dana podnošenja urednog zahtjeva.

\(2\) Službena osoba dužna je u slučajevima vođenja ispitnog postupka na
zahtjev stranke rješenje donijeti i dostaviti ga stranci najkasnije u
roku od 60 dana od dana podnošenja urednog zahtjeva.

\(3\) Ako službena osoba u propisanom roku ne donese rješenje i dostavi
ga stranci, stranka ima pravo izjaviti žalbu, odnosno pokrenuti upravni
spor.

Predmnjeva usvajanja zahtjeva stranke

Članak 102.

\(1\) Kad je to propisano zakonom, smatrat će se da je zahtjev stranke
usvojen ako javnopravno tijelo, u postupku pokrenutom na uredan zahtjev
stranke u kojem je ovlašteno neposredno riješiti upravnu stvar, ne
donese rješenje u propisanom roku.

\(2\) Stranka ima pravo tražiti da javnopravno tijelo donese rješenje
kojim se utvrđuje da je zahtjev stranke usvojen. Javnopravno tijelo
dužno je izdati takvo rješenje u roku od osam dana od dana traženja
stranke.

Jamstvo stjecanja prava

Članak 103.

\(1\) Javnopravno tijelo može stranci jamčiti stjecanje određenog prava,
kad je to propisano zakonom.

\(2\) Jamstvo ne smije biti protivno javnom interesu ili interesu trećih
osoba.

\(3\) O jamstvu se odlučuje rješenjem koje obvezuje javnopravno tijelo,
osim ako su se pravna osnova i činjenično stanje bitno izmijenili.

Otklanjanje pogrešaka u rješenju

Članak 104.

\(1\) Javnopravno tijelo može rješenjem ispraviti pogreške u imenima ili
brojevima, pisanju ili računanju te druge očite netočnosti u rješenju
koje je donijelo ili u njegovim ovjerenim prijepisima.

\(2\) Ispravak pogreške proizvodi pravni učinak od dana od kojeg
proizvodi pravni učinak rješenje koje se ispravlja.

### ČETVRTI DIO PRAVNI LIJEKOVI

#### Glava I. ŽALBA

Izjavljivanje žalbe

Članak 105.

\(1\) Protiv prvostupanjskog rješenja stranka ima pravo izjaviti žalbu
drugostupanjskom tijelu, ako zakonom žalba nije isključena.

\(2\) Stranka može izjaviti žalbu i kad rješenje nije doneseno u zakonom
propisanom roku.

Odricanje od prava na žalbu i odustanak od žalbe

Članak 106.

\(1\) Stranka se može odreći prava na žalbu u pisanom obliku ili usmeno
na zapisnik, od dana primitka prvostupanjskog rješenja do dana isteka
roka za izjavljivanje žalbe.

\(2\) Odricanje od prava na žalbu u višestranačkim stvarima ima pravni
učinak samo ako se sve stranke odreknu prava na žalbu.

\(3\) Stranka može odustati od žalbe sve do otpreme rješenja o žalbi.

\(4\) Kad stranka odustane od izjavljene žalbe, postupak u povodu žalbe
obustavit će se rješenjem.

\(5\) Odricanje ili odustanak od žalbe ne mogu se opozvati.

Predmet žalbenog postupka

Članak 107.

\(1\) U žalbenom postupku ispituje se zakonitost rješenja koje se
pobija.

\(2\) Kad je rješenje doneseno po slobodnoj ocjeni, u žalbenom postupku
ocjenjuje se i svrhovitost rješenja.

Sadržaj žalbe

Članak 108.

\(1\) U žalbi stranka treba navesti rješenje koje pobija, naziv
javnopravnog tijela koje je rješenje donijelo i zbog čega je
nezadovoljna rješenjem.

\(2\) Kad se u žalbi iznose nove činjenice i novi dokazi, stranka je
dužna obrazložiti zašto te činjenice i dokaze nije iznijela tijekom
prvostupanjskog postupka.

\(3\) Kad se u žalbi iznose nove činjenice i novi dokazi, a u postupku
sudjeluju dvije stranke ili više njih s protivnim interesima, svakoj
stranci dostavlja se prijepis žalbe i daje rok za izjašnjavanje o novim
činjenicama i dokazima.

\(4\) Ako je u upravnoj stvari doneseno privremeno rješenje, u žalbi
protiv rješenja o glavnoj stvari može se osporavati utvrđeno činjenično
stanje i kad to nije osporavano u postupku donošenja privremenog
rješenja.

Rok za izjavljivanje žalbe

Članak 109.

Žalba se izjavljuje u roku od 15 dana od dana dostave rješenja, ako nije
propisan duži rok.

Predaja žalbe

Članak 110.

\(1\) Žalba se predaje prvostupanjskom tijelu na način propisan za
predaju podnesaka. Ako je žalba predana drugostupanjskom tijelu, ono će
je bez odgode proslijediti prvostupanjskom tijelu. Žalba koja je u roku
predana drugostupanjskom tijelu smatra se pravodobnom.

\(2\) Kad stranka izjavljuje žalbu zbog nedonošenja rješenja u
propisanom roku, žalba se može predati izravno i drugostupanjskom
tijelu.

Pravo stranke kad je uputa o pravnom lijeku pogrešna

Članak 111.

\(1\) Kad je u rješenju dana pogrešna uputa o pravnom lijeku, stranka
može postupiti po važećim propisima ili po uputi. Stranka koja postupi
po pogrešnoj uputi ne može zbog toga imati štetnih posljedica.

\(2\) Kad u rješenju nije dana nikakva uputa o pravnom lijeku ili je ta
uputa nepotpuna, stranka može postupiti po važećim propisima, a može u
roku od 30 dana zatražiti od javnopravnog tijela koje je rješenje
donijelo dopunu rješenja u tom dijelu. U takvom slučaju rok za žalbu
teče od dana dostave dopunjenog rješenja.

Odgodni učinak žalbe

Članak 112.

\(1\) Žalba odgađa pravne učinke rješenja dok se stranci ne dostavi
rješenje o žalbi, ako zakonom nije drukčije propisano.

\(2\) Kad se rješenje odnosi na dvije stranke ili više njih koje
sudjeluju u postupku s istovjetnim zahtjevima, žalba bilo koje od
stranaka odgađa izvršenje prema svim strankama.

\(3\) Javnopravno tijelo može iznimno, radi zaštite javnog interesa ili
radi poduzimanja hitnih mjera, odnosno radi otklanjanja štete koja se ne
bi mogla otkloniti, odlučiti da žalba nema odgodni učinak. Rješenje mora
sadržavati detaljno obrazloženje zašto žalba nema odgodni učinak.

Postupak i ovlasti prvostupanjskog tijela u povodu žalbe

Članak 113.

\(1\) Prvostupanjsko tijelo ispitat će je li žalba dopuštena, pravodobna
i izjavljena od ovlaštene osobe. Ako žalba nije dopuštena ili pravodobna
ili izjavljena od ovlaštene osobe, odbacit će je rješenjem.

\(2\) Kad prvostupanjsko tijelo utvrdi da je žalba dopuštena, pravodobna
i izjavljena od ovlaštene osobe, navodi žalbe razmotrit će se te
ispitati zakonitost, odnosno ocijeniti svrhovitost rješenja koje se
žalbom osporava.

\(3\) Kad je rješenje doneseno u postupku neposrednog rješavanja, a
stranka u žalbi zahtijeva da joj se omogući izjašnjavanje o činjenicama
i okolnostima koje su važne za rješavanje stvari ili da se provede
ispitni postupak, prvostupanjsko tijelo dužno je postupiti po zahtjevu
stranke.

\(4\) Kad u postupku sudjeluju dvije stranke ili više njih s protivnim
interesima, žalba se dostavlja na odgovor svim strankama te im se
određuje primjeren rok za odgovor na žalbu.

\(5\) Kad prvostupanjsko tijelo ocijeni da je žalba osnovana u cijelosti
ili djelomično, zamijenit će pobijano rješenje novim ako se ne dira u
prava trećih osoba.

\(6\) Ako prvostupanjsko tijelo ne odbaci žalbu ili ne zamijeni pobijano
rješenje novim, bez odgode će dostaviti žalbu sa spisom predmeta
drugostupanjskom tijelu.

Postupanje drugostupanjskog tijela po primitku žalbe

Članak 114.

\(1\) Drugostupanjsko tijelo ispitat će je li žalba dopuštena,
pravodobna i izjavljena od ovlaštene osobe. Ako žalba nije dopuštena ili
pravodobna ili izjavljena od ovlaštene osobe, odbacit će je rješenjem.

\(2\) Kad drugostupanjsko tijelo postupajući u povodu žalbe protiv
rješenja prvostupanjskog tijela o odbacivanju žalbe utvrdi da ne postoje
razlozi za odbacivanje žalbe, poništit će rješenje o odbacivanju žalbe i
riješiti odbačenu žalbu.

Postupanje i ovlasti drugostupanjskog tijela u povodu žalbe

Članak 115.

\(1\) Drugostupanjsko tijelo ispituje zakonitost i ocjenjuje svrhovitost
pobijanog rješenja u granicama zahtjeva iz žalbe, ali pri tome nije
vezano žalbenim razlozima.

\(2\) Drugostupanjsko tijelo u postupanju po žalbi pazi po službenoj
dužnosti na nadležnost i postojanje razloga za oglašivanje rješenja
ništavim.

\(3\) Drugostupanjsko tijelo riješit će stvar na temelju činjenica
utvrđenih u prvostupanjskom postupku. Kad činjenice nisu u potpunosti
utvrđene ili su pogrešno utvrđene u prvostupanjskom postupku,
drugostupanjsko će tijelo upotpuniti postupak samo ili putem
prvostupanjskog tijela.

\(4\) Drugostupanjsko tijelo može žalbu odbiti, rješenje poništiti u
cijelosti ili djelomično ili ga izmijeniti.

\(5\) Poništavanjem se poništavaju sve pravne posljedice koje je
rješenje proizvelo.

Odbijanje žalbe

Članak 116.

Drugostupanjsko tijelo odbit će žalbu ako utvrdi:

1\. da je postupak koji je rješenju prethodio pravilno proveden i da je
rješenje pravilno i na zakonu osnovano,

2\. da je u prvostupanjskom postupku bilo nedostataka, ali da su oni
takvi da nisu mogli utjecati na rješenje stvari,

3\. da je prvostupanjsko rješenje na zakonu osnovano, ali zbog drugih
razloga, a ne zbog onih koji su u rješenju navedeni.

Poništavanje rješenja

Članak 117.

\(1\) Drugostupanjsko tijelo poništit će rješenje i samo riješiti stvar
ako utvrdi:

1\. da su u prvostupanjskom postupku činjenice nepotpuno ili pogrešno
utvrđene,

2\. da se u postupku nije vodilo računa o pravilima postupka koja bi
bila od utjecaja na rješavanje stvari,

3\. da je izreka pobijanog rješenja nejasna ili je u proturječnosti s
obrazloženjem,

4\. da je pogrešno primijenjen pravni propis na temelju kojega se
rješava stvar.

\(2\) Kad je za donošenje novoga rješenja, s obzirom na prirodu upravne
stvari, nužno neposredno rješavanje prvostupanjskog tijela, a
drugostupanjsko tijelo utvrdi da rješenje treba poništiti, dostavit će
predmet na ponovno rješavanje prvostupanjskom tijelu.

\(3\) Ako drugostupanjsko tijelo utvrdi da je prvostupanjsko rješenje
donijelo nenadležno tijelo, poništit će to rješenje po službenoj
dužnosti i dostaviti predmet nadležnom tijelu na rješavanje.

Izmjena rješenja

Članak 118.

\(1\) Drugostupanjsko tijelo ne može izmijeniti prvostupanjsko rješenje
na štetu stranke koja je izjavila žalbu.

\(2\) Iznimno, drugostupanjsko tijelo može izmijeniti prvostupanjsko
rješenje na štetu stranke koja je izjavila žalbu samo iz razloga zbog
kojih bi to rješenje moglo oglasiti ništavim ili poništiti, ako nije
drukčije propisano.

Postupak po žalbi kad prvostupanjsko tijelo na zahtjev stranke nije
riješilo u roku

Članak 119.

\(1\) Drugostupanjsko tijelo u postupanju po žalbi izjavljenoj zbog toga
što prvostupanjsko tijelo nije u roku donijelo rješenje na zahtjev
stranke dužno je bez odgode zatražiti obavijest o razlozima zbog kojih
rješenje nije doneseno u propisanom roku.

\(2\) Kad drugostupanjsko tijelo utvrdi da prvostupanjsko tijelo nije
donijelo rješenje iz opravdanih razloga, odredit će prvostupanjskom
tijelu novi rok za donošenje rješenja koji ne može biti duži od 30 dana.

\(3\) Kad drugostupanjsko tijelo utvrdi da razlozi za nedonošenje
prvostupanjskog rješenja nisu opravdani, samo će riješiti upravnu stvar
ili naložiti prvostupanjskom tijelu da u roku od 15 dana donese traženo
rješenje.

Drugostupanjsko rješenje

Članak 120.

\(1\) Drugostupanjsko tijelo o žalbi odlučuje rješenjem.

\(2\) Odredbe ovoga Zakona koje se odnose na oblik i sadržaj
prvostupanjskog rješenja na odgovarajući se način primjenjuju i na
drugostupanjsko rješenje.

\(3\) U obrazloženju drugostupanjskog rješenja ocijenit će se i svi
navodi žalbe. Ako je već prvostupanjsko tijelo u obrazloženju svojeg
rješenja pravilno ocijenilo navode koji se u žalbi iznose,
drugostupanjsko tijelo može se pozvati na razloge prvostupanjskog
rješenja.

\(4\) Protiv drugostupanjskog rješenja može se pokrenuti upravni spor.

Rok za donošenje drugostupanjskog rješenja

Članak 121.

Drugostupanjsko tijelo rješenje o žalbi mora donijeti i dostaviti
stranci putem prvostupanjskog tijela što je prije moguće, a najkasnije u
roku od 60 dana od dana predaje uredne žalbe, ako zakonom nije propisan
kraći rok.

#### Glava II. PRIGOVOR

Izjavljivanje prigovora i postupanje po prigovoru

Članak 122.

\(1\) Prigovor se izjavljuje čelniku tijela, ako ovim Zakonom nije
drukčije propisano.

\(2\) Odredbe o obliku, sadržaju i predaji žalbe na odgovarajući se
način primjenjuju i na prigovor.

\(3\) Čelnik tijela odlučuje o prigovoru rješenjem u roku od osam dana
od dana izjavljivanja prigovora.

\(4\) Protiv rješenja prvostupanjskog tijela o prigovoru može se
izjaviti žalba, a protiv rješenja drugostupanjskog tijela o prigovoru
može se pokrenuti upravni spor. Ako nema drugostupanjskog tijela, protiv
rješenja tijela o prigovoru može se pokrenuti upravni spor.

#### Glava III. OBNOVA POSTUPKA

Razlozi i rok za obnovu postupka

Članak 123.

\(1\) Obnova postupka u kojem je doneseno rješenje protiv kojeg se ne
može izjaviti žalba može se pokrenuti na zahtjev stranke ili po
službenoj dužnosti u roku od tri godine od dana dostave rješenja
stranci:

1\. ako se sazna za nove činjenice ili stekne mogućnost da se upotrijebe
novi dokazi koji bi, sami ili u vezi s već izvedenim i upotrijebljenim
dokazima, mogli dovesti do drukčijeg rješenja da su te činjenice,
odnosno dokazi bili izneseni, odnosno upotrijebljeni u prijašnjem
postupku,

2\. ako je rješenje povoljno za stranku doneseno na temelju neistinitih
navoda stranke kojima je službena osoba dovedena u zabludu,

3\. ako je rješenje donijela osoba koja nije bila ovlaštena za njegovo
donošenje ili osoba koja je morala biti izuzeta,

4\. ako kolegijalno tijelo koje je donijelo rješenje nije rješavalo u
propisanom sastavu ili ako za rješenje nije glasovala propisana većina,

5\. ako osobi koja je trebala sudjelovati u svojstvu stranke nije bila
dana mogućnost sudjelovanja u postupku,

6\. ako stranku nije zastupao zakonski zastupnik,

7\. ako osobi koja je sudjelovala u postupku nije bila dana mogućnost da
se služi svojim jezikom ili pismom.

\(2\) Obnova postupka u kojem je doneseno rješenje protiv kojeg se ne
može izjaviti žalba može se pokrenuti na zahtjev stranke ili po
službenoj dužnosti bez vremenskog ograničenja:

1\. ako je rješenje doneseno na temelju lažne isprave ili lažnog iskaza
svjedoka ili vještaka ili je posljedica kakvog kaznenog djela,

2\. ako se rješenje temelji na presudi donesenoj u sudskom postupku, a
ta je presuda pravomoćno ukinuta,

3\. ako se rješenje temelji na prethodnom pitanju, a nadležni sud ili
javnopravno tijelo o tom je pitanju kasnije odlučilo u bitnim točkama
drukčije.

\(3\) Stranka može tražiti obnovu postupka u roku od 30 dana od dana
saznanja za razloge obnove ili od kad je stekla mogućnost upotrebe novih
dokaza.

\(4\) Državni odvjetnik, odnosno drugo ovlašteno državno tijelo može
tražiti obnovu postupka uz jednake uvjete kao i stranka.

Prijedlog za obnovu postupka

Članak 124.

\(1\) Prijedlog za obnovu postupka stranka predaje tijelu koje je
donijelo rješenje na način propisan za predaju podnesaka.

\(2\) U prijedlogu za obnovu postupka stranka je dužna učiniti
vjerojatnim razloge zbog kojih traži obnovu postupka i da je prijedlog
podnesen u zakonskom roku.

\(3\) Prijedlog za obnovu postupka ne odgađa izvršenje rješenja po kojem
se obnova traži. Iznimno, tijelo nadležno za odlučivanje o prijedlogu
može rješenjem odgoditi izvršenje dok se ne odluči o pitanju obnove
postupka.

Tijelo nadležno za rješavanje o prijedlogu za obnovu postupka

Članak 125.

O prijedlogu za obnovu postupka rješava javnopravno tijelo koje je
donijelo rješenje protiv kojeg se ne može izjaviti žalba.

Pokretanje obnove postupka

Članak 126.

\(1\) Kad nadležno tijelo primi prijedlog za obnovu postupka, dužno je
ispitati je li prijedlog pravodoban i izjavljen od ovlaštene osobe te je
li je okolnost na kojoj se prijedlog temelji učinjena vjerojatnom. Ako
ti uvjeti nisu ispunjeni, nadležno tijelo odbacit će prijedlog
rješenjem.

\(2\) Ako su uvjeti za obnovu postupka ispunjeni, nadležno tijelo
ispitat će mogu li okolnosti, odnosno dokazi koji se iznose kao razlog
za obnovu dovesti do drukčijeg rješenja. Ako utvrdi da ne mogu, odbit će
prijedlog rješenjem.

\(3\) Ako nadležno tijelo ne odbaci niti odbije prijedlog za obnovu
postupka ili po službenoj dužnosti utvrdi da postoje razlozi za obnovu
postupka, donijet će rješenje kojim će dopustiti obnovu postupka i
odrediti u kojem će se opsegu postupak obnoviti. Rješenje kojim se
dopušta obnova postupka odgađa izvršenje rješenja protiv kojeg je obnova
dopuštena.

\(4\) Kad je to prema okolnostima slučaja moguće i u interesu je
ubrzanja postupka, nadležno će tijelo, čim utvrdi postojanje uvjeta za
obnovu, poduzeti one radnje postupka koje se imaju obnoviti, ne donoseći
posebno rješenje kojim se obnova dopušta.

Rješenje o obnovi postupka

Članak 127.

\(1\) Nakon provedene obnove postupka, nadležno tijelo donosi rješenje o
upravnoj stvari koja je bila predmet obnovljenog postupka. Rješenjem
donesenim u obnovljenom postupku, nadležno tijelo može rješenje koje je
bilo predmet obnove ostaviti na snazi ili ga zamijeniti novim rješenjem,
u kojem će slučaju, s obzirom na okolnosti, prijašnje rješenje poništiti
ili ukinuti.

\(2\) Protiv rješenja kojim je odlučeno o prijedlogu za obnovu postupka
i protiv rješenja donesenog u obnovljenom postupku može se izjaviti
žalba samo kad je rješenje donijelo prvostupanjsko tijelo. Kad je
rješenje donijelo drugostupanjsko tijelo, protiv tog rješenja može se
pokrenuti upravni spor.

#### Glava IV. OGLAŠIVANJE RJEŠENJA NIŠTAVIM

Oglašivanje rješenja ništavim

Članak 128.

\(1\) Rješenje će se oglasiti ništavim:

1\. ako je doneseno u stvari iz sudske nadležnosti,

2\. ako je doneseno u stvari o kojoj se ne može rješavati u upravnom
postupku,

3\. ako njegovo izvršenje nije pravno ili stvarno moguće,

4\. ako se njegovim izvršenjem čini kazneno djelo,

5\. ako je doneseno bez prethodnog zahtjeva stranke, a na koje stranka
naknadno izričito ili prešutno nije pristala,

6\. ako sadržava nepravilnost koja je po izričitoj zakonskoj odredbi
razlog za ništavost rješenja.

\(2\) Rješenje će oglasiti ništavim javnopravno tijelo koje ga je
donijelo ili koje obavlja nadzor nad tijelom koje ga je donijelo, po
službenoj dužnosti ili na prijedlog stranke u svako doba.

\(3\) Kad je rješenje o oglašivanju rješenja ništavim donijelo
prvostupanjsko tijelo, protiv toga rješenja može se izjaviti žalba. Kad
je drugostupanjsko javnopravno tijelo ili tijelo koje obavlja nadzor nad
tijelom koje ga je donijelo rješenje oglasilo ništavim, protiv toga
rješenja može se pokrenuti upravni spor.

\(4\) Ništavo rješenje nema pravni učinak. U slučaju oglašivanja
rješenja ništavim, smatraju se ništavim i pravni učinci tog rješenja.

#### Glava V. PONIŠTAVANJE I UKIDANJE RJEŠENJA

Poništavanje i ukidanje nezakonitog rješenja

Članak 129.

\(1\) Nezakonito rješenje može se poništiti ili ukinuti u cijelosti ili
djelomično i nakon isteka roka za žalbu.

\(2\) Rješenje kojim je stranka stekla neko pravo može se poništiti:

1\. ako ga je donijelo nenadležno javnopravno tijelo ili je rješenje
doneseno bez zakonom propisane suglasnosti, odobrenja ili mišljenja
drugoga javnopravnog tijela,

2\. ako je u istoj stvari već doneseno pravomoćno rješenje kojim je ta
upravna stvar drukčije riješena.

\(3\) U slučaju očite povrede materijalnog propisa, rješenje kojim je
stranka stekla neko pravo može se poništiti ili ukinuti ovisno o prirodi
upravne stvari i posljedicama koje bi nastale poništenjem ili ukidanjem
rješenja.

\(4\) U upravnim stvarima u kojima sudjeluju dvije stranke ili više njih
s protivnim interesima, rješenje se može ukinuti samo uz pristanak
protivne stranke.

Ukidanje zakonitog rješenja kojim je stranka stekla neko pravo

Članak 130.

\(1\) Zakonito rješenje kojim je stranka stekla kakvo pravo može se
ukinuti u cijelosti ili djelomično:

1\. ako je ukidanje tog rješenja dopušteno zakonom,

2\. ako sadržava pridržaj ukidanja, a stranka nije ispunila obvezu iz
rješenja ili je nije ispunila u roku,

3\. ako je to potrebno zbog otklanjanja teške i neposredne opasnosti za
život i zdravlje ljudi i javnu sigurnost, ako se to ne bi moglo
otkloniti drugim sredstvima kojima bi se manje diralo u stečena prava.

\(2\) Kad je rješenje ukinuto radi otklanjanja teške i neposredne
opasnosti za život i zdravlje ljudi i javnu sigurnost, stranka ima pravo
na naknadu stvarne štete.

Nadležnost i postupak poništavanja ili ukidanja rješenja

Članak 131.

\(1\) Rješenje može poništiti ili ukinuti javnopravno tijelo koje ga je
donijelo. Kad je rješenje donijelo prvostupanjsko tijelo, može ga
poništiti ili ukinuti i drugostupanjsko tijelo. Ako nema
drugostupanjskog tijela, rješenje može poništiti ili ukinuti tijelo koje
na temelju zakona obavlja nadzor nad tim tijelom.

\(2\) Nezakonito rješenje može se poništiti u roku od dvije godine, a
ukinuti u roku od jedne godine od dana dostave rješenja stranci, u kojim
slučajevima rješenje mora biti u tom roku otpremljeno iz tijela koje je
rješenje donijelo.

\(3\) Javnopravno tijelo donosi rješenje o poništavanju ili ukidanju
rješenja po službenoj dužnosti, na prijedlog stranke ili ovlaštenoga
državnog tijela. Ako je prijedlog za poništavanje ili ukidanje rješenja
podnijela stranka ili ovlašteno državno tijelo, a javnopravno tijelo ne
prihvati prijedlog, obavijestit će o tome podnositelja prijedloga.

\(4\) Protiv rješenja o poništavanju ili ukidanju koje je donijelo
prvostupanjsko tijelo može se uložiti žalba, a kad žalba nije dopuštena,
može se pokrenuti upravni spor. Protiv rješenja drugostupanjskog tijela
može se pokrenuti upravni spor.

Povrat imovine stečene bez pravne osnove

Članak 132.

U slučaju oglašivanja rješenja ništavim ili poništavanja rješenja,
imovina stečena bez pravne osnove vraća se sukladno propisima građanskog
prava.

### PETI DIO IZVRŠENJE

Izvršnost rješenja

Članak 133.

\(1\) Rješenje doneseno u upravnom postupku izvršava se nakon što
postane izvršno.

\(2\) Prvostupanjsko rješenje postaje izvršno istekom roka za žalbu ako
žalba nije izjavljena, dostavom rješenja stranci ako žalba nije
dopuštena, dostavom rješenja stranci ako žalba nema odgodni učinak,
dostavom stranci rješenja kojim se žalba odbacuje ili odbija, danom
odricanja stranke od prava na žalbu te dostavom stranci rješenja o
obustavi postupka u povodu žalbe.

\(3\) Drugostupanjsko rješenje kojim se rješava upravna stvar postaje
izvršno dostavom stranci.

\(4\) Kad je u rješenju određeno da se radnja koja je predmet izvršenja
može izvršiti u ostavljenom roku, rješenje postaje izvršno istekom tog
roka.

Izvršenik

Članak 134.

Izvršenje se provodi protiv osobe koja je obvezna ispuniti obvezu
(izvršenik), odnosno njegovih pravnih sljednika.

Provedba izvršenja

Članak 135.

\(1\) Izvršenje se provodi po službenoj dužnosti kad to nalaže javni
interes. Izvršenje koje je u interesu stranke provodi se na prijedlog
stranke (predlagatelj izvršenja).

\(2\) Izvršenje se može provesti i na temelju nagodbe stranaka.

\(3\) Po isteku roka od pet godina od dana kad je rješenje postalo
izvršno, rješenje se ne može izvršiti, ako zakonom nije drukčije
propisano.

Predmet izvršenja

Članak 136.

Izvršenje rješenja provodi se radi ostvarivanja novčanih ili nenovčanih
obveza.

Izvršenje novčanih obveza

Članak 137.

\(1\) Izvršenje novčanih obveza provodi se u skladu s propisima koji se
primjenjuju na sudsko izvršenje.

\(2\) Izvršenje novčanih obveza provodi se sudskim putem na temelju
zahtjeva javnopravnog tijela koje je donijelo rješenje ili stranke kojoj
je izvršenje u interesu.

\(3\) Rješenje kojeg se izvršenje traži treba sadržavati potvrdu
izvršnosti. Ako tijelo koje je izvršno rješenje donijelo ne izda potvrdu
u roku od 15 dana od podnošenja zahtjeva, stranka može izvršnost
rješenja dokazivati i drugim sredstvima.

Izvršenje nenovčanih obveza

Članak 138. (NN [110/21](https://www.zakon.hr/cms.htm?id=50191))

\(1\) Izvršenje nenovčanih obveza provodi javnopravno tijelo koje je o
stvari riješilo u prvom stupnju ako zakonom nije propisano drugo
ovlašteno tijelo.

\(2\) Tijelo čije se rješenje izvršava dužno je za rješenje koje se
izvršava izdati potvrdu izvršnosti i dostaviti ga javnopravnom tijelu
nadležnom za izvršenje.

Rješenje o izvršenju

Članak 139.

\(1\) Ako izvršenik ne postupi po izvršnom rješenju, donosi se rješenje
o izvršenju u pisanom obliku.

\(2\) Rješenje treba sadržavati vrijeme, mjesto i način izvršenja.
Rješenjem se može odrediti dodatni rok za ispunjenje obveze ili odrediti
da se obveza ispuni odmah.

\(3\) Rješenje mora sadržavati opomenu o novčanoj kazni i iznos kazne.
Kad se izvršenje provodi putem trećih osoba, potrebno je navesti obvezu
izvršenika da snosi troškove izvršenja.

\(4\) Žalba protiv rješenja o izvršenju može se uložiti samo na vrijeme,
mjesto i način izvršenja i nema odgodni učinak.

Odgoda izvršenja

Članak 140.

\(1\) Na prijedlog stranke, a radi izbjegavanja nastanka teško
popravljive štete, javnopravno tijelo koje je donijelo rješenje može
odgoditi izvršenje i, ako je to nužno, produžiti odgodu izvršenja
rješenja sve do donošenja pravomoćne odluke o upravnoj stvari, ako nije
drukčije propisano zakonom i ako se to ne protivi javnom interesu.

\(2\) Izvršenje će se odgoditi ako je u izvršenju obveze dopušten poček
ili se umjesto izvršnoga privremenog rješenja donese rješenje o glavnoj
stvari koje se razlikuje od privremenog rješenja.

\(3\) O odgodi izvršenja donosi se rješenje.

Vrijeme izvršenja

Članak 141.

\(1\) Izvršenje rješenja provodi se radnim danom.

\(2\) Nedjeljom, blagdanom, neradnim danom i noću izvršenje se može
provesti samo ako postoji opasnost od odgode ili se moraju poduzeti
hitne mjere radi zaštite života i zdravlja ljudi ili imovine veće
vrijednosti i ako je javnopravno tijelo koje provodi izvršenje za to
izdalo pisani nalog.

Prisilno izvršenje nenovčanih obveza novčanom kaznom

Članak 142.

\(1\) Javnopravno tijelo koje provodi izvršenje prisilit će izvršenika
na ispunjenje obveze iz rješenja novčanom kaznom, ako je izvršenik ne
ispuni sam, ako izvršenje putem trećih osoba nije moguće ili je
neprikladno za postizanje svrhe izvršenja.

\(2\) Novčana kazna kojom se fizička osoba prisiljava na izvršenje
izriče se rješenjem u iznosu do dvije prosječne godišnje bruto plaće
ostvarene u Republici Hrvatskoj u prethodnoj godini. Novčana kazna kojom
se pravna osoba prisiljava na izvršenje izriče se rješenjem odgovornoj
osobi te pravne osobe u iznosu do deset prosječnih godišnjih bruto plaća
ostvarenih u Republici Hrvatskoj u prethodnoj godini. Žalba na rješenje
o novčanoj kazni ne odgađa izvršenje rješenja.

\(3\) U slučaju daljnjeg neispunjavanja obveze, izreći će se druga, veća
novčana kazna unutar utvrđenog raspona. Ako je potrebno, novčana kazna
može se izreći i više puta.

\(4\) Novčane kazne izvršavaju se sukladno odredbama ovoga Zakona o
izvršenju novčanih obveza.

Izvršenje nenovčanih obveza putem trećih osoba

Članak 143.

\(1\) Kad se obveza izvršenika sastoji od radnji koje mogu obaviti i
treće osobe, a izvršenik je ne izvrši ili je ne izvrši u cijelosti, ta
će se radnja obaviti putem trećih osoba na trošak izvršenika.

\(2\) Tijelo nadležno za izvršenje zaključkom će naložiti izvršeniku da
unaprijed položi novčani iznos potreban za podmirenje troškova
izvršenja. O iznosu troškova izvršenja putem trećih osoba odlučuje se
rješenjem.

Izvršenje nenovčanih obveza neposrednom prisilom

Članak 144.

Ako se primjenom drugih sredstava svrha izvršenja nenovčane obveze ne
može postići ili se izvršenje ne može provesti pravodobno, izvršenje se
provodi u skladu s prirodom obveze, a kad je to nužno, može se provesti
i neposrednom prisilom.

Razmjernost u izvršenju

Članak 145.

Izvršenje se provodi na način i primjenom sredstava koja su najblaža za
izvršenika, a dovode do cilja izvršenja.

Obustava izvršenja

Članak 146.

\(1\) Javnopravno tijelo će obustaviti izvršenje, a izvršene radnje
poništiti:

1\. ako utvrdi da je obveza izvršena,

2\. ako utvrdi da izvršenje uopće nije bilo dopušteno,

3\. ako utvrdi da je izvršenje započeto prema osobi koja nije u obvezi,

4\. ako predlagatelj izvršenja odustane od prijedloga,

5\. ako utvrdi da je rješenje koje čini osnovu izvršenja oglašeno
ništavim, poništeno ili ukinuto,

6\. u drugim propisanim slučajevima.

\(2\) O obustavi izvršenja donosi se rješenje.

Otklanjanje posljedica poništavanja ili izmjene izvršenog rješenja

Članak 147.

\(1\) Kad je nakon provedenog izvršenja rješenje oglašeno ništavim,
poništeno ili izmijenjeno u korist izvršenika, izvršenik ima pravo na
povrat predmeta izvršenja u prijašnje stanje ili naknadu štete.

\(2\) O zahtjevu izvršenika javnopravno tijelo koje je odobrilo
izvršenje odlučuje rješenjem.

Izvršenje radi osiguranja

Članak 148.

\(1\) Radi osiguranja izvršenja mogu se na prijedlog stranke, odnosno po
službenoj dužnosti obaviti određene radnje izvršenja i prije nego što je
rješenje postalo izvršno, ako bi izvršenje moglo biti spriječeno ili
znatno otežano. U slučaju izvršenja obveza koje se mogu prisilno
izvršiti samo na prijedlog stranke, predlagatelj mora opasnost od
sprječavanja ili otežavanja ispunjenja učiniti vjerojatnom, a službena
osoba može u tom slučaju izvršenje radi osiguranja uvjetovati, u
pravilu, polaganjem određenoga novčanog iznosa za štetu koja bi mogla
izvršenjem rješenja nastati za protivnu stranku u slučaju da zahtjev
predlagatelja ne bude usvojen pravomoćnim rješenjem o upravnoj stvari.

\(2\) Privremeno rješenje o osiguranju može se donijeti i kad postoji
obveza stranke ili ju je predlagatelj učinio vjerojatnom, a postoji
opasnost da će obvezana stranka raspolaganjem imovinom, dogovorom s
trećim osobama ili na drugi način spriječiti ili znatno otežati
izvršenje obveze.

\(3\) O izvršenju radi osiguranja donosi se privremeno rješenje o
osiguranju.

\(4\) Kad je pravomoćnim rješenjem o upravnoj stvari utvrđeno da ne
postoji obveza stranke za osiguranje koje je doneseno privremenim
rješenjem, ili je na drugi način utvrđeno da je zahtjev za donošenje
privremenog rješenja bio neopravdan, predlagatelj u korist kojeg je
privremeno rješenje doneseno naknadit će protivnoj stranci štetu koja
joj je prouzročena donesenim privremenim rješenjem.

\(5\) O naknadi štete rješava javnopravno tijelo koje je donijelo
privremeno rješenje. Ako je očito da je privremeno rješenje ishođeno
krivnjom ili obiješću predlagatelja, predlagatelj će se rješenjem
kazniti novčanom kaznom u iznosu do 50% prosječne godišnje bruto plaće
ostvarene u Republici Hrvatskoj u prethodnoj godini. Žalba na rješenje o
novčanoj kazni ne odgađa izvršenje rješenja.

Hitno izvršenje

Članak 149.

Ako je doneseno usmeno rješenje, javnopravno tijelo može narediti da se
provede izvršenje bez donošenja rješenja o izvršenju.

### ŠESTI DIO UPRAVNI UGOVOR

Uvjeti za sklapanje i predmet upravnog ugovora

Članak 150.

\(1\) Javnopravno tijelo i stranka sklopit će upravni ugovor o izvršenju
prava i obveza utvrđenih u rješenju kojim je riješena upravna stvar, ako
je zakonom propisano sklapanje takvog ugovora.

\(2\) Upravni ugovor ne smije biti protivan izreci rješenja, prinudnim
propisima, javnom interesu niti smije biti sklopljen na štetu trećih
osoba.

\(3\) Upravni ugovor koji ima pravni učinak na prava trećih osoba pravno
je valjan samo uz pisani pristanak tih osoba.

\(4\) Upravni ugovor sklapa se u pisanom obliku.

Ništetnost upravnog ugovora

Članak 151.

\(1\) Upravni ugovor je ništetan ako je protivan rješenju radi izvršenja
kojeg je sklopljen.

\(2\) Upravni ugovor je ništetan i iz razloga ništetnosti propisanih
zakonom koji uređuje obvezne odnose.

\(3\) Upravni ugovor je ništetan i kad je ništetan dio toga ugovora,
osim ako bi ugovor proizvodio pravne učinke i bez tog dijela.

\(4\) Ništetnost upravnog ugovora utvrđuje sud nadležan za upravne
sporove na temelju tužbe stranke ili javnopravnog tijela.

\(5\) Ništetan upravni ugovor ne proizvodi pravne posljedice.

Izmjena upravnog ugovora zbog promijenjenih okolnosti

Članak 152.

\(1\) Ako bi zbog okolnosti nastalih nakon sklapanja ugovora, koje se
nisu mogle predvidjeti u vrijeme sklapanja ugovora, ispunjenje obveze za
jednu ugovornu stranu postalo bitno otežano, ta strana može zahtijevati
da se ugovor izmijeni sukladno nastalim okolnostima.

\(2\) O izmjeni ugovora ugovorne se strane moraju suglasiti.

Raskid upravnog ugovora

Članak 153.

\(1\) Kad se javnopravno tijelo i stranka ne suglase o izmjeni ugovora
ili ako javnopravno tijelo ili treće osobe uključene u upravni ugovor na
takvu izmjenu ne pristanu, javnopravno tijelo može jednostrano raskinuti
upravni ugovor.

\(2\) Ako stranka ne ispunjava obveze iz upravnog ugovora, javnopravno
tijelo jednostrano će raskinuti upravni ugovor. Ako je neispunjivanjem
obveze iz ugovora javnopravnom tijelu nastala šteta, to tijelo ima pravo
od stranke potraživati naknadu štete.

\(3\) Javnopravno tijelo može jednostrano raskinuti upravni ugovor i kad
je to potrebno radi otklanjanja teške i neposredne opasnosti za život i
zdravlje ljudi i javnu sigurnost, ako se to ne bi moglo otkloniti drugim
sredstvima kojima bi se manje diralo u stečena prava.

\(4\) Javnopravno tijelo raskida upravni ugovor rješenjem u kojem moraju
biti navedeni i obrazloženi razlozi raskida i određen iznos štete
ukoliko je javnopravnom tijelu šteta nastala.

\(5\) Protiv rješenja o raskidu upravnog ugovora može se pokrenuti
upravni spor.

Prigovor na upravni ugovor

Članak 154.

\(1\) Zbog neispunjivanja ugovornih obveza javnopravnog tijela stranka
može izjaviti prigovor. Prigovorom se može tražiti i naknada štete
nastale neispunjivanjem ugovora.

\(2\) Prigovor se izjavljuje i predaje tijelu koje na temelju zakona
obavlja nadzor nad javnopravnim tijelom s kojim je stranka sklopila
upravni ugovor.

\(3\) O prigovoru se odlučuje rješenjem protiv kojeg se može pokrenuti
upravni spor.

### SEDMI DIO PRAVNA ZAŠTITA OD POSTUPANJA JAVNOPRAVNIH TIJELA I POSTUPANJA PRUŽATELJA JAVNIH USLUGA

#### Glava I. ZAŠTITA OD POSTUPANJA JAVNOPRAVNIH TIJELA

Obavješćivanje o uvjetima ostvarivanja i zaštite prava

Članak 155.

\(1\) Javnopravno tijelo dužno je obavijestiti zainteresiranu osobu na
njezin zahtjev o uvjetima, načinu i postupku ostvarivanja ili zaštite
njezinog prava ili pravnog interesa u određenoj upravnoj stvari.

\(2\) Na zahtjev zainteresirane osobe javnopravno tijelo dužno je u roku
od 15 dana od podnošenja zahtjeva izdati obavijest u pisanom obliku.

\(3\) Ako javnopravno tijelo odbije izdati obavijest u pisanom obliku,
zainteresirana osoba u roku od osam dana ima pravo izjaviti prigovor.

\(4\) Ako javnopravno tijelo u propisanom roku ne izda obavijest,
zainteresirana osoba ima pravo izjaviti prigovor.

Zaštita od drugih oblika postupanja javnopravnih tijela

Članak 156.

Osoba koja smatra da joj je drugim postupanjem javnopravnog tijela iz
područja upravnog prava, o kojem se ne donosi rješenje, povrijeđeno
pravo, obveza ili pravni interes, može izjaviti prigovor sve dok takvo
postupanje traje ili traju njegove posljedice.

#### Glava II. ZAŠTITA OD POSTUPANJA PRUŽATELJA JAVNIH USLUGA

Zaštita prava korisnika javnih usluga

Članak 157.

\(1\) Pod postupanjem pružatelja javnih usluga smatra se poduzimanje ili
propuštanje radnji pružatelja javnih usluga koje imaju učinak na prava,
obveze ili pravne interese fizičkih i pravnih osoba, a o kojima se ne
rješava u upravnom postupku.

\(2\) Ako korisnik javnih usluga smatra da su postupanjem pružatelja
javnih usluga povrijeđena njegova prava ili pravni interesi, može
izjaviti i prigovor radi zaštite svojih prava, odnosno pravnih interesa
tijelu nadležnom za provedbu nadzora nad obavljanjem tih javnih usluga.

\(3\) Prigovor se može izjaviti sve dok radnja ili propuštanje radnje
pružatelja javnih usluga traje.

Postupanje po prigovoru korisnika javnih usluga

Članak 158.

\(1\) Nadležno javnopravno tijelo dužno je ispitati navode korisnika
javnih usluga te poduzeti mjere iz svoje nadležnosti po pravu nadzora.

\(2\) Nadležno tijelo dužno je bez odgode, a najkasnije u roku od 30
dana od dana izjavljivanja prigovora, obavijestiti korisnika usluga u
pisanom obliku o mjerama koje je u povodu prigovora poduzelo. Ako
korisnik usluga nije zadovoljan poduzetim mjerama ili u propisanom roku
nije obaviješten o poduzetim mjerama, može pokrenuti upravni spor.

### OSMI DIO IZDAVANJE POTVRDA

Potvrde o činjenicama o kojima se vodi službena evidencija

Članak 159.

\(1\) Javnopravna tijela izdaju potvrde. Potvrdama se smatraju i
uvjerenja, izvadci i druge javne isprave o činjenicama o kojima
javnopravna tijela vode službenu evidenciju.

\(2\) Potvrde o činjenicama o kojima se vodi službena evidencija izdaju
se u skladu s podacima iz službene evidencije. Takve su potvrde javne
isprave.

\(3\) Službenom evidencijom smatra se evidencija koja je ustanovljena na
temelju propisa, odnosno općeg akta pravne osobe koja ima javne ovlasti.

\(4\) Potvrde o činjenicama o kojima se vodi službena evidencija izdaju
se stranci na njezin zahtjev, u pravilu istoga dana kad je stranka
zatražila izdavanje potvrde, a najkasnije u roku od 15 dana od dana
podnošenja urednog zahtjeva za izdavanje, ako propisom kojim je
ustanovljena službena evidencija nije drukčije propisano. Potvrda se
može izdati i u elektroničkom obliku.

\(5\) Ako javnopravno tijelo odbije zahtjev za izdavanje potvrde, dužno
je o tome donijeti rješenje. Ako u roku od 15 dana od dana podnošenja
zahtjeva ne izda potvrdu ili ne donese i dostavi stranci rješenje o
odbijanju zahtjeva, stranka može izjaviti žalbu.

\(6\) Ako stranka, na temelju dokaza kojim raspolaže, smatra da potvrda
nije izdana sukladno podacima iz službene evidencije, može zahtijevati
izmjenu potvrde. Kad javnopravno tijelo ne izda izmijenjenu potvrdu,
dužno je donijeti rješenje o odbijanju zahtjeva stranke za izmjenu
potvrde u roku od 15 dana od dana podnošenja zahtjeva. Ako se u
propisanom roku ne izda izmijenjena potvrda ili ne donese rješenje o
odbijanju zahtjeva stranke, stranka može izjaviti žalbu.

Potvrde o činjenicama o kojima se ne vodi službena evidencija

Članak 160.

\(1\) Javnopravna tijela izdaju potvrde o činjenicama o kojima ne vode
službenu evidenciju ako je to zakonom propisano. U tom slučaju činjenice
se utvrđuju prema odredbama o dokazivanju propisanim ovim Zakonom.

\(2\) Potvrde izdane o činjenici o kojoj se ne vodi službena evidencija
ne obvezuju javnopravno tijelo kojem su podnesene kao dokaz. Javnopravno
tijelo nadležno za rješavanje o upravnoj stvari može ponovo utvrđivati
činjenice navedene u potvrdi.

\(3\) Potvrde se izdaju stranci u roku od 30 dana od dana podnošenja
zahtjeva. Kad javnopravno tijelo odbije zahtjev za izdavanje potvrde,
dužno je o tome donijeti rješenje. Ako u roku 30 dana od dana podnošenja
zahtjeva ne izda potvrdu ili ne donese i dostavi stranci rješenje o
odbijanju zahtjeva, stranka može uložiti žalbu.

### DEVETI DIO TROŠKOVI POSTUPKA

Troškovi postupka i stranaka

Članak 161.

\(1\) Javnopravno tijelo snosi redovite troškove postupka, osim troškova
upravnih pristojbi ili drugih troškova koje stranke plaćaju po posebnim
propisima.

\(2\) U postupcima pokrenutim na zahtjev stranke ili u upravnim stvarima
u kojima sudjeluju dvije stranke ili više njih s protivnim interesima
troškove postupka snosi stranka na zahtjev koje je postupak pokrenut ili
protiv koje se vodio postupak koji je za nju nepovoljno okončan, ako
nije drukčije propisano.

\(3\) Kad je postupak pokrenut na zahtjev stranke, a sa sigurnošću se
može predvidjeti da će u ispitnom postupku izazvati posebne izdatke,
službena osoba može zaključkom naložiti stranci da unaprijed položi
potreban novčani iznos za pokriće tih troškova. Ako stranka ne položi
taj iznos u određenom roku, službena osoba može odustati od izvođenja
dokaza ili obustaviti postupak, osim ako produženje postupka zahtijeva
javni interes.

\(4\) O troškovima postupka odlučuje se rješenjem o upravnoj stvari.
Iznimno, ako u trenutku donošenja rješenja o upravnoj stvari nisu
poznati svi troškovi postupka, o troškovima postupka donijet će se
dopunsko rješenje.

\(5\) Kad je postupak koji je pokrenut po službenoj dužnosti okončan
povoljno za stranku, troškove postupka snosi javnopravno tijelo koje je
postupak pokrenulo, ako nije drukčije propisano.

\(6\) Kad je postupak okončan nagodbom, svaka stranka snosi svoje
troškove, osim ako nagodbom nije drukčije određeno.

Nagrade i naknade troškova drugim osobama koje sudjeluju u postupku

Članak 162.

\(1\) Svjedoci, vještaci, prevoditelji, tumači i privremeni zastupnici
imaju pravo na nagradu, odnosno naknadu stvarnih troškova nastalih u
vezi s postupkom. Protivna stranka u dvostranačkim ili višestranačkim
upravnim stvarima ima pravo na naknadu putnih troškova i izgubljene
zarade, ako je postupak okončan povoljno za tu stranku.

\(2\) Službena osoba dužna je osobe koje imaju pravo na naknadu troškova
na to upozoriti. O iznosu nagrade, odnosno naknade troškova odlučuje se
rješenjem, u skladu s propisima, a ako takvih nema, prema stvarno
nastalim i dokumentiranim troškovima.

\(3\) Kad osoba koja sudjeluje u postupku uzrokuje svojom krivnjom ili
obiješću troškove pojedinih radnji u postupku, dužna je snositi te
troškove.

\(4\) Vještaci, prevoditelji i tumači dužni su podnijeti zahtjev za
naknadu troškova odnosno nagradu ili naknadu u roku od 30 dana od dana
poduzimanja tražene radnje, s priloženim troškovnikom. Kad zahtjev nije
podnesen u propisanom roku ili nije dokumentiran, a službena je osoba
upozorila podnositelja zahtjeva na posljedice tog propuštanja,
podnositelj zahtjeva gubi to pravo.

\(5\) Troškove postupka, kao što su putni troškovi službenih osoba,
izdaci za svjedoke, vještake, tumače, uviđaj, oglase i drugo koji su
nastali u postupku, snosi stranka koja je cijeli postupak izazvala
svojim postupanjem.

Oslobađanje od troškova

Članak 163.

Stranka se može u cijelosti ili djelomično osloboditi od plaćanja
troškova postupka, kad je to propisano zakonom.

### DESETI DIO PROVEDBA ZAKONA

Članak 164.

Javnopravna tijela u provedbi ovoga Zakona u postupanju s podnescima,
izdavanju, obradi, otpremi, čuvanju te izlučivanju donesenih akata
primjenjuju propise o uredskom poslovanju.

Članak 165. (NN [110/21](https://www.zakon.hr/cms.htm?id=50191))

\(1\) Nadzor nad provedbom ovoga Zakona obavlja tijelo državne uprave
nadležno za poslove opće uprave.

\(2\) Inspekcijski nadzor nad provedbom ovoga Zakona provodi upravna
inspekcija.

Članak 166. (NN [110/21](https://www.zakon.hr/cms.htm?id=50191))

Tijela državne uprave nadziru rješavanje upravnih stvari te osiguravaju
zakonitost, djelotvornost, svrhovitost i učinkovitost provedbe upravnih
postupaka iz svog djelokruga.

Članak 167. (NN [110/21](https://www.zakon.hr/cms.htm?id=50191))

Javnopravna tijela podatke o rješavanju upravnih stvari te o provedenim
postupcima zaštite od postupanja javnopravnih tijela i postupanja
pružatelja javnih usluga dostavljaju putem jedinstvenog informacijskog
sustava za nadzor nad provedbom ovoga Zakona.

\(2\) Tijelo državne uprave nadležno za poslove opće uprave izvješćuje
Vladu Republike Hrvatske o rješavanju upravnih stvari te o provedenim
postupcima zaštite od postupanja javnopravnih tijela i postupanja
pružatelja javnih usluga.

### JEDANAESTI DIO PRIJELAZNE I ZAKLJUČNE ODREDBE

Članak 168.

Postupci započeti do stupanja na snagu ovoga Zakona nastavit će se i
dovršiti prema odredbama Zakona o općem upravnom postupku (»Narodne
novine«, br. 53/91. i 103/96.).

Članak 169.

Na dan stupanja na snagu ovoga Zakona prestaje važiti Naputak za izradu
izvješća o stanju rješavanja upravnih stvari u tijelima državne uprave i
upravnim tijelima Grada Zagreba i rokovima za dostavljanje tih izvješća
(»Narodne novine«, br. 86/06.).

Članak 170.

Danom stupanja na snagu ovoga Zakona prestaje važiti Zakon o općem
upravnom postupku (»Narodne novine«, br. 53/91. i 103/96.).

Članak 171.

Ovaj Zakon stupa na snagu 1. siječnja 2010. a objavit će se u »Narodnim
novinama«.

#### Prijelazne i završne odredbe iz NN 110/21

Članak 18.

Ovaj Zakon objavit će se u »Narodnim novinama«, a stupa na snagu 1.
siječnja 2022.
