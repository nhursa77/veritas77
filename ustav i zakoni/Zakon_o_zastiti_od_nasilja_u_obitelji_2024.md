### ZAKON O ZAŠTITI OD NASILJA U OBITELJI

### Glava I. OPĆE ODREDBE

Članak 1.

Ovim Zakonom propisuju se prava žrtava nasilja u obitelji, krug osoba na
koje se Zakon odnosi, određuju se oblici nasilja u obitelji,
prekršajnopravne sankcije za zaštitu od nasilja u obitelji, prikupljanje
podataka o primjeni Zakona, osnivanje Povjerenstva za praćenje i
unapređenje rada tijela kaznenog i prekršajnog postupka te izvršavanja
sankcija vezanih za zaštitu od nasilja u obitelji te prekršajne odredbe.

Članak 2.

Ovim se Zakonom u pravni poredak Republike Hrvatske prenosi Direktiva
2012/29/EU Europskog parlamenta i Vijeća od 25. listopada 2012. o
uspostavi minimalnih standarda za prava, potporu i zaštitu žrtava
kaznenih djela te o zamjeni Okvirne odluke Vijeća 2001/220/PUP (SL L
315, 14. 11. 2012.).

Članak 3.

Odredbe zakona kojim se uređuju prekršaji i kazneni postupak primjenjuju
se na odgovarajući način, ako ovim Zakonom nije drukčije propisano.

Članak 4.

Sva tijela koja postupaju povodom nasilja u obitelji dužna su postupati
hitno i svi postupci pokrenuti po ovom Zakonu su hitni.

Članak 5.

\(1\) Sva tijela koja postupaju povodom nasilja u obitelji dužna su
postupati posebno obzirno prema žrtvi nasilja u obitelji te pri
poduzimanju radnji na primjeren način skrbiti se o pravima žrtve.

\(2\) Sva tijela koja postupaju povodom nasilja u obitelji dužna su
prema djetetu žrtvi nasilja u obitelji postupati posebno obzirno vodeći
računa o njegovoj dobi, osobnosti te osobnim i obiteljskim prilikama
kako bi se izbjegle štetne posljedice za odgoj i razvoj djeteta. Pri
postupanju prema djetetu žrtvi nasilja u obitelji nadležna tijela
prvenstveno će se rukovoditi najboljim interesom djeteta.

\(3\) Tijela koja postupaju povodom nasilja u obitelji dužna su
poštovati dostojanstvo osobe s invaliditetom i osobe starije životne
dobi kao žrtve nasilja te poštovati posebnosti koje proizlaze iz njezina
invaliditeta odnosno dobi.

Članak 6. (NN [70/17](https://www.zakon.hr/cms.htm?id=42423),
[36/24](https://www.zakon.hr/cms.htm?id=60400))

\(1\) Žrtva nasilja u obitelji ima sljedeća prava:

1\. pravo na lako dostupan, povjerljiv i besplatan pristup službama za
potporu žrtvama nasilja u obitelji odmah nakon počinjenja prekršaja i
onoliko dugo koliko je potrebno

2\. pravo na djelotvornu psihološku i drugu stručnu pomoć i potporu
tijela, organizacije ili ustanove za pomoć žrtvama nasilja u obitelji

3\. pravo na zaštitu od zastrašivanja i odmazde

4\. pravo na zaštitu dostojanstva tijekom ispitivanja žrtve kao svjedoka

5\. pravo na pratnju osobe od povjerenja po njezinu izboru pri
poduzimanju svih radnji u kojima sudjeluje od prijave prekršaja do
pravomoćnog okončanja prekršajnog postupka

6\. pravo da bez nepotrebne odgode bude obaviještena o puštanju
uhićenika na slobodu, ukidanju zadržavanja ili bijegu okrivljenika te
stavljanju izvan snage odluke o izricanju zaštitnih mjera i ukidanju
mjera opreza koje su određene radi njezine zaštite ili otpuštanju
osuđenika s izdržavanja kazne zatvora, osim u slučaju odricanja od
navedenog prava

7\. pravo na tajnost podataka čijim bi se otkrivanjem mogla ugroziti
njezina sigurnost ili sigurnost osoba iz članka 8. stavaka 1. i 2. ovoga
Zakona te pravo zahtijevati isključenje javnosti u postupku pred sudom

8\. pravo na opunomoćenika u postupku

9\. pravo biti obaviještena o poduzetim radnjama povodom prijave i o
ishodu postupka, osim u slučaju odricanja od navedenog prava

10\. pravo biti ispitana bez neopravdane odgode nakon podnošenja
prijave, pravo zahtijevati da bude ispitana u postupku pred sudom te
pravo da se daljnja ispitivanja provode samo u mjeri u kojoj je to nužno
za potrebe prekršajnog postupka

11\. pravo biti ispitana na policiji od strane osobe istog spola

12\. pravo na izbjegavanje kontakta s počiniteljem prije i tijekom
postupka, osim u onoj mjeri koliko je to nužno za potrebe prekršajnog
postupka

13\. pravo na smještaj u odgovarajuću ustanovu sukladno posebnom zakonu

14\. pravo na policijsku zaštitu i osiguranje, po nalogu suda, u svrhu
neometanog uzimanja osobnih stvari prilikom napuštanja zajedničkog
kućanstva

15\. pravo predložiti da bude ispitana putem audio-video uređaja

16\. druga prava propisana zakonom kojim se uređuje kazneni postupak,
osim onih prava koja po naravi stvari može imati samo žrtva kaznenog
djela.

\(2\) Tijela koja postupaju povodom nasilja u obitelji dužna su već pri
poduzimanju prve radnje u kojoj žrtva sudjeluje obavijestiti žrtvu na
njoj razumljiv način o svim pravima koja ima sukladno odredbama ovog
Zakona te zakona kojim se uređuje kazneni postupak.

\(3\) Tijela iz stavka 2. ovoga članka dužna su uvjeriti se da je žrtva
danu obavijest o pravima razumjela. U odnosu na prava iz stavka 1.
točaka 6. i 9. ovoga članka, tijela iz stavka 2. ovoga članka će izjavu
žrtve o tome želi li koristiti navedena prava unijeti u obavijest o
pravima ili zapisnik te će poučiti žrtvu da tu izjavu može uvijek
tijekom postupka izmijeniti.

\(4\) U slučaju kada je potrebno ispitati dijete žrtvu nasilja u
obitelji, tijela iz stavka 2. ovoga članka dužna su dijete žrtvu
ispitati uz primjenu odredaba zakona kojim se uređuje kazneni postupak o
posebnom načinu ispitivanja djece.

\(5\) Ako je dijete žrtva nasilja u obitelji, a interesi djeteta u
suprotnosti su s interesima roditelja, nadležno tijelo će pozvati
nadležno tijelo socijalne skrbi radi imenovanja posebnog skrbnika.
Poseban skrbnik ovlašten je davati sve izjave i poduzimati sve radnje na
koje je ovlaštena žrtva. Iznimno, dijete žrtva nasilja u obitelji koje
je navršilo 16 godina može samostalno davati izjave i poduzimati radnje
u postupku.

\(6\) Ako je žrtva nasilja u obitelji dijete, obavijesti iz stavka 1.
točke 6. i 9. ovoga članka daju se po službenoj dužnosti.

Članak 7. (NN [70/17](https://www.zakon.hr/cms.htm?id=42423),
[36/24](https://www.zakon.hr/cms.htm?id=60400))

\(1\) Zdravstveni radnici, djelatnici u ustanovama socijalne skrbi,
osobe zaposlene u odgojno-obrazovnim ustanovama, stručni radnici
zaposleni u vjerskim ustanovama ili humanitarnim organizacijama te sve
druge stručne osobe koje u svom radu dolaze u kontakt sa žrtvama nasilja
u obitelji dužni su prijaviti policiji ili državnom odvjetništvu
počinjenje nasilja u obitelji za koje su saznali u obavljanju svojih
poslova.

\(2\) Tijela koja postupaju povodom nasilja u obitelji dužna su bez
odgode obavijestiti nadležni područni ured Hrvatskog zavoda za socijalni
rad o činjenicama i okolnostima koje su pridonijele ili pogodovale
počinjenju nasilja u obitelji, radi poduzimanja mjera iz nadležnosti
Hrvatskog zavoda za socijalni rad.

Članak 8. (NN [70/17](https://www.zakon.hr/cms.htm?id=42423),
[126/19](https://www.zakon.hr/cms.htm?id=42421),
[84/21](https://www.zakon.hr/cms.htm?id=49495))

\(1\) Osobe na koje se ovaj Zakon primjenjuje su: bračni drug,
izvanbračni drug, životni partner, neformalni životni partner, njihova
zajednička djeca te djeca svakog od njih, srodnici po krvi u ravnoj
lozi, srodnici u pobočnoj lozi zaključno do trećeg stupnja, srodnici po
tazbini

do zaključno drugog stupnja, posvojitelj i posvojenik.

\(2\) Odredbe ovog Zakona primjenjuju se i na bivšeg bračnog druga,
bivšeg izvanbračnog druga, bivšeg životnog partnera, bivšeg neformalnog
životnog partnera, sadašnjeg ili bivšeg partnera u intimnoj vezi, osobe
koje imaju zajedničko dijete te osobe koje žive u zajedničkom kućanstvu.

\(3\) Osobe s invaliditetom i osobe starije životne dobi iz stavka 1. i
2. ovoga članka kao žrtve nasilja u obitelji uživaju posebnu zaštitu po
ovom Zakonu.

\(4\) Izvanbračni drug je osoba koja živi u izvanbračnoj zajednici koja
ima trajniji karakter ili koja traje kraće vrijeme ako je u njoj rođeno
zajedničko dijete.

\(5\) Neformalni životni partner u smislu ovog Zakona je osoba koja živi
u istospolnoj zajednici koja ima trajniji karakter.

\(6\) Dijete je osoba koja nije navršila osamnaest godina života.

\(7\) Žrtva nasilja u obitelji je osoba koja zbog počinjenja nasilja u
obitelji trpi fizičke ili psihičke posljedice, imovinsku štetu ili bitnu
povredu temeljnih prava i sloboda.

\(8\) Osoba od povjerenja je zakonski zastupnik ili druga punoljetna
osoba po izboru žrtve nasilja u obitelji, osim ako je predložena ili
pozvana u svojstvu svjedoka.

\(9\) Osoba s invaliditetom je osoba koja ima dugotrajna tjelesna,
mentalna, intelektualna ili osjetilna oštećenja koja u međudjelovanju s
različitim preprekama mogu sprječavati njezino puno i učinkovito
sudjelovanje u društvu na ravnopravnoj osnovi s drugima.

\(10\) Osoba starije životne dobi je osoba u dobi od 65 i više godina
života.

Članak 9.

Izrazi koji se koriste u ovom Zakonu, a imaju rodno značenje koriste se
neutralno i odnose se jednako na muški i ženski spol.

Članak 10. (NN [70/17](https://www.zakon.hr/cms.htm?id=42423),
[126/19](https://www.zakon.hr/cms.htm?id=42421),
[36/24](https://www.zakon.hr/cms.htm?id=60400))

Nasilje u obitelji je:

1\. primjena fizičke sile uslijed koje nije nastupila tjelesna ozljeda

2\. tjelesno kažnjavanje ili drugi načini ponižavajućeg postupanja prema
djeci

3\. psihičko nasilje koje je kod žrtve prouzročilo povredu dostojanstva
ili uznemirenost

4\. ekonomsko nasilje kao zabrana ili onemogućavanje korištenja
zajedničke ili osobne imovine, raspolaganja osobnim prihodima ili
imovine stečene osobnim radom ili nasljeđivanjem, onemogućavanje
zapošljavanja, uskraćivanje sredstava za održavanje zajedničkog
kućanstva i za skrb o djeci

5\. zanemarivanje potreba osobe s invaliditetom ili osobe starije
životne dobi koje dovodi do njezine uznemirenosti ili vrijeđa njezino
dostojanstvo i time joj nanosi tjelesne ili duševne patnje.

### Glava II. PREKRŠAJNOPRAVNE SANKCIJE

Vrste i svrha prekršajnopravnih sankcija za zaštitu od nasilja u
obitelji

Članak 11.

\(1\) Prekršajnopravne sankcije za zaštitu od nasilja u obitelji su
zaštitne mjere, novčana kazna, kazna zatvora i druge prekršajnopravne
sankcije propisane zakonom kojim se uređuju prekršaji.

\(2\) Svrha prekršajnopravnih sankcija je zaštita članova obitelji
izloženih nasilju, poštivanje pravnog sustava te sprječavanje ponovnog
počinjenja nasilja u obitelji primjerenim sankcioniranjem počinitelja
prekršaja.

Zaštitne mjere

Članak 12.

\(1\) Svrha zaštitnih mjera je spriječiti nasilje u obitelji, osigurati
zaštitu zdravlja i sigurnosti žrtve nasilja u obitelji te otkloniti
okolnosti koje pogoduju ili poticajno djeluju na počinjenje novog
prekršaja, a izriču se radi otklanjanja ugroženosti žrtve nasilja u
obitelji.

\(2\) Zaštitne mjere mogu se izreći samostalno i bez izricanja kazne
odnosno druge prekršajnopravne sankcije.

\(3\) Zaštitne mjere mogu se izreći po službenoj dužnosti, na prijedlog
ovlaštenog tužitelja, žrtve ili Hrvatskog zavoda za socijalni rad.

\(4\) Na prijedlog žrtve ili drugog ovlaštenog tužitelja sud može, i
prije isteka vremena na koje je zaštitna mjera izrečena, preispitati
opravdanost daljnjeg tijeka izrečene zaštitne mjere i po potrebi može
izrečenu zaštitnu mjeru zamijeniti drugom ili je ukinuti.

Vrste zaštitnih mjera

Članak 13.

Sud može počinitelju nasilja u obitelji, osim zaštitnih mjera propisanih
Prekršajnim zakonom, izreći sljedeće zaštitne mjere:

1\. obveznog psihosocijalnog tretmana

2\. zabrane približavanja, uznemiravanja ili uhođenja žrtve nasilja u
obitelji

3\. udaljenja iz zajedničkog kućanstva

4\. obveznog liječenja od ovisnosti.

Članak 14.

\(1\) Zaštitne mjere iz članka 13. točke 2. i 3. ovoga Zakona sud može
izreći prije pokretanja prekršajnog postupka na prijedlog žrtve ili
drugog ovlaštenog tužitelja ako postoji izravna opasnost za sigurnost
žrtve ili članova njezine obitelji odnosno člana zajedničkog kućanstva.

\(2\) Odluku iz stavka 1. ovoga članka sud će donijeti bez odgode, a
najkasnije u roku od dvadeset četiri sata od podnošenja prijedloga. Sud
će odluku donijeti nakon saslušanja žrtve i osobe protiv koje se traži
izricanje zaštitne mjere. Žalba ne odgađa izvršenje odluke.

\(3\) Odluku iz stavka 1. ovoga članka sud će bez odgode dostaviti
nadležnoj policijskoj postaji radi provedbe izrečene zaštitne mjere.

\(4\) Odluku iz stavka 1. ovoga članka sud će ukinuti ako žrtva ili
drugi ovlašteni tužitelj u roku od osam dana od dana donošenja odluke ne
podnese optužni prijedlog, o čemu je dužan upozoriti žrtvu. O ukidanju
zaštitne mjere sud će bez odgode obavijestiti policiju.

Obvezni psihosocijalni tretman

Članak 15.

\(1\) Zaštitna mjera obveznoga psihosocijalnog tretmana može se izreći
počinitelju nasilja u obitelji radi otklanjanja njegova nasilničkog
ponašanja ili ako postoji opasnost da bi mogao ponoviti nasilje u
obitelji.

\(2\) Mjera iz stavka 1. ovoga članka može se odrediti u trajanju od
najmanje šest mjeseci.

\(3\) Ministar nadležan za poslove pravosuđa pravilnikom će propisati
način i mjesto provođenja mjere iz stavka 1. ovoga članka.

Zabrana približavanja, uznemiravanja ili uhođenja žrtve

Članak 16. (NN [70/17](https://www.zakon.hr/cms.htm?id=42423),
[36/24](https://www.zakon.hr/cms.htm?id=60400))

\(1\) Zaštitna mjera zabrane približavanja, uznemiravanja ili uhođenja
žrtve može se izreći počinitelju nasilja u obitelji ako postoji opasnost
da bi počinitelj prema toj osobi mogao ponoviti nasilje u obitelji.

\(2\) U odluci kojom sud izriče mjeru iz stavka 1. ovoga članka odredit
će se mjesta ili područja te udaljenost ispod koje se počinitelj ne
smije približiti žrtvi nasilja u obitelji, a koja ne može biti manja od
100 metara, odnosno zabraniti uznemiravanje ili uhođenje žrtve.

\(3\) Mjera iz stavka 1. ovoga članka ne može biti kraća od jednog
mjeseca niti dulja od dvije godine.

\(4\) Odluku kojom sud izriče mjeru iz stavka 1. ovoga članka sud će bez
odgode dostaviti nadležnoj policijskoj postaji radi nadzora provedbe
izrečene zaštitne mjere.

\(5\) Ministar nadležan za unutarnje poslove pravilnikom će propisati
način provođenja mjere iz stavka 1. ovoga članka.

Udaljenje iz zajedničkog kućanstva

Članak 17.

\(1\) Zaštitna mjera udaljenja iz zajedničkog kućanstva može se izreći
počinitelju nasilja u obitelji koji je nasilje počinio prema članu
obitelji s kojim živi u stanu, kući ili nekom drugom stambenom prostoru
koji čini zajedničko kućanstvo ako postoji opasnost da bi mogao ponoviti
nasilje u obitelji.

\(2\) Mjera iz stavka 1. ovoga članka ne može biti kraća od jednog
mjeseca niti dulja od dvije godine.

\(3\) Odluku kojom sud izriče mjeru iz stavka 1. ovoga članka sud će bez
odgode dostaviti nadležnoj policijskoj postaji radi nadzora provedbe
izrečene zaštitne mjere.

\(4\) Ministar nadležan za unutarnje poslove pravilnikom će propisati
način provođenja mjere iz stavka 1. ovoga članka.

Obvezno liječenje od ovisnosti

Članak 18.

\(1\) Zaštitna mjera obveznog liječenja od ovisnosti može se izreći
počinitelju nasilja u obitelji koji je nasilje počinio pod djelovanjem
ovisnosti o alkoholu, drogi ili drugoj vrsti ovisnosti ako postoji
opasnost da će zbog te ovisnosti ponoviti nasilje u obitelji.

\(2\) Mjera iz stavka 1. ovoga članka određuje se u trajanju koje ne
može biti dulje od jedne godine.

\(3\) Ministar nadležan za poslove zdravstva pravilnikom će propisati
način provođenja mjere iz stavka 1. ovoga članka.

Postupanje po zaštitnim mjerama

Članak 19.

\(1\) Počinitelj nasilja u obitelji dužan je postupati u skladu s
izrečenom zaštitnom mjerom.

\(2\) Osobe iz članka 7. stavka 1. ovoga Zakona koje u obavljanju svojih
poslova saznaju da počinitelj nasilja u obitelji ne postupa u skladu s
izrečenom zaštitnom mjerom dužne su o tome obavijestiti policiju.

### Glava III. PRIKUPLJANJE PODATAKA

Članak 20. (NN [70/17](https://www.zakon.hr/cms.htm?id=42423),
[126/19](https://www.zakon.hr/cms.htm?id=42421))

\(1\) Ministarstvo nadležno za poslove pravosuđa, ministarstvo nadležno
za poslove socijalne skrbi, ministarstvo nadležno za unutarnje poslove,
ministarstvo nadležno za poslove zdravstva i ministarstvo nadležno za
poslove obrazovanja dužna su prikupljati podatke o primjeni ovog Zakona
i Kaznenog zakona te temeljem prikupljenih podataka sastaviti godišnja
izvješća iz svog djelokruga te ih dostaviti Povjerenstvu iz članka 21.
ovoga Zakona do kraja ožujka tekuće godine za prethodnu godinu.

\(2\) Ministar nadležan za poslove pravosuđa pravilnikom će propisati
način prikupljanja, obrade i dostave statističkih podataka i izvješća
sastavljenih temeljem prikupljenih podataka.

### Glava IV. POVJERENSTVO ZA PRAĆENJE I UNAPRJEĐENJE RADA TIJELA KAZNENOG I PREKRŠAJNOG POSTUPKA TE IZVRŠAVANJA SANKCIJA VEZANIH ZA ZAŠTITU OD NASILJA U OBITELJI

Članak 21. (NN [70/17](https://www.zakon.hr/cms.htm?id=42423),
[126/19](https://www.zakon.hr/cms.htm?id=42421),
[36/24](https://www.zakon.hr/cms.htm?id=60400))

\(1\) Povjerenstvo za praćenje i unaprjeđenje rada tijela kaznenog i
prekršajnog postupka te izvršavanja sankcija vezanih za zaštitu od
nasilja u obitelji (u daljnjem tekstu: Povjerenstvo) osniva se pri
ministarstvu nadležnom za poslove pravosuđa.

\(2\) Povjerenstvo ima 17 članova koji se biraju iz redova sudaca,
državnih odvjetnika, odvjetnika, državnih službenika ministarstva
nadležnog za unutarnje poslove, državnih službenika ministarstva
nadležnog za poslove pravosuđa, državnih službenika ministarstva
nadležnog za poslove socijalne skrbi, državnih službenika ministarstva
nadležnog za poslove zdravstva, državnih službenika ministarstva
nadležnog za poslove obrazovanja, predstavnika Pučke pravobraniteljice,
predstavnika Pravobraniteljice za ravnopravnost spolova, predstavnika
Pravobraniteljice za djecu i predstavnika Pravobraniteljice za osobe s
invaliditetom te predstavnika akademske zajednice i predstavnika
organizacija civilnog društva koji se bave problematikom nasilja u
obitelji.

\(3\) Povjerenstvo prikuplja izvješća nadležnih tijela, sukladno članku
20. stavku 1. ovoga Zakona, razmatra dostavljena izvješća i na temelju
njih prati stanja. Temeljem prikupljenih izvješća i drugih potrebnih
podataka Povjerenstvo izrađuje godišnje izvješće o primjeni ovog Zakona
te daje prijedloge i mišljenja u vezi s primjenom ovoga Zakona i
Kaznenog zakona.

\(4\) Godišnje izvješće Povjerenstvo podnosi ministarstvu nadležnom za
poslove pravosuđa te se potom objavljuje na mrežnim stranicama
ministarstva nadležnog za poslove pravosuđa do kraja lipnja tekuće
godine za prethodnu godinu.

\(5\) Predsjednika i članove Povjerenstva rješenjem imenuje ministar
nadležan za poslove pravosuđa na vrijeme od četiri godine.

\(6\) Ministar nadležan za poslove pravosuđa donosi poslovnik o radu
Povjerenstva.

\(7\) Poslove koordinacije rada Povjerenstva i administrativne poslove
za Povjerenstvo obavlja ministarstvo nadležno za poslove pravosuđa.

### Glava V. PREKRŠAJNE ODREDBE

Članak 22. (NN [70/17](https://www.zakon.hr/cms.htm?id=42423),
[126/19](https://www.zakon.hr/cms.htm?id=42421),
[114/22](https://www.zakon.hr/cms.htm?id=54028),
[36/24](https://www.zakon.hr/cms.htm?id=60400))

\(1\) Tko počini nasilje iz članka 10. ovoga Zakona, kaznit će se za
prekršaj novčanom kaznom u iznosu od najmanje 300,00eura ili kaznom
zatvora do 90 dana.

\(2\) Tko ponovi nasilje iz stavka 1. ovoga članka, kaznit će se za
prekršaj novčanom kaznom u iznosu od najmanje 900,00 eura ili kaznom
zatvora u trajanju od najmanje 30 dana.

\(3\) Tko u nazočnosti djeteta ili osobe s invaliditetom ili osobe
starije životne dobi počini nasilje iz članka 10. ovoga Zakona, kaznit
će se za prekršaj novčanom kaznom u iznosu od najmanje 1100,00 eura ili
kaznom zatvora u trajanju od najmanje 45 dana.

\(4\) Tko ponovi nasilje u obitelji iz stavka 3. ovoga članka, kaznit će
se za prekršaj novčanom kaznom u iznosu od najmanje 1300,00 eura ili
kaznom zatvora u trajanju od najmanje 60 dana.

\(5\) Ako je nasilje iz stavka 1. ovoga članka počinjeno na štetu
djeteta ili osobe s invaliditetom ili osobe starije životne dobi,
počinitelj će se kazniti za prekršaj novčanom kaznom u iznosu od
najmanje 1700,00 eura ili kaznom zatvora u trajanju od najmanje 70 dana.

\(6\) Tko ponovi nasilje u obitelji iz stavka 5. ovoga članka, kaznit će
se za prekršaj novčanom kaznom u iznosu od najmanje 2500,00 eura ili
kaznom zatvora u trajanju od najmanje 80 dana.

Članak 23. (NN [70/17](https://www.zakon.hr/cms.htm?id=42423),
[126/19](https://www.zakon.hr/cms.htm?id=42421),
[114/22](https://www.zakon.hr/cms.htm?id=54028),
[36/24](https://www.zakon.hr/cms.htm?id=60400))

Osobe iz članka 7. stavka 1. ovoga Zakona koje ne prijave policiji ili
državnom odvjetništvu počinjenje nasilja u obitelji za koje su saznale u
obavljanju svojih poslova, kaznit će se novčanom kaznom u iznosu od
najmanje 500,00 eura do 1500,00 eura.

Članak 24. (NN [70/17](https://www.zakon.hr/cms.htm?id=42423),
[114/22](https://www.zakon.hr/cms.htm?id=54028),
[36/24](https://www.zakon.hr/cms.htm?id=60400))

Počinitelj nasilja u obitelji koji ne postupa u skladu s izrečenom
zaštitnom mjerom kaznit će se za prekršaj kaznom zatvora od najmanje
deset dana.

Članak 25.

Upravni nadzor nad provedbom ovoga Zakona provodi ministarstvo nadležno
za poslove pravosuđa.

### Glava VI. PRIJELAZNE I ZAVRŠNE ODREDBE

Članak 26.

Postupci pokrenuti prije stupanja na snagu ovoga Zakona dovršit će se
prema odredbama ovoga Zakona.

Članak 27.

\(1\) Ministar nadležan za poslove pravosuđa donijet će u roku od 30
dana od dana stupanja na snagu ovoga Zakona pravilnike iz članka 15.
stavka 3. i članka 20. stavka 2. ovoga Zakona.

\(2\) Ministar nadležan za unutarnje poslove u roku od 30 dana od dana
stupanja na snagu ovoga Zakona donijet će pravilnike iz članka 16.
stavka 5. i članka 17. stavka 4. ovoga Zakona.

\(3\) Ministar nadležan za poslove zdravstva donijet će u roku od 30
dana od dana stupanja na snagu ovoga Zakona pravilnik iz članka 18.
stavka 3. ovoga Zakona.

\(4\) Ministar nadležan za poslove pravosuđa imenovat će Povjerenstvo i
donijeti poslovnik iz članka 21. stavka 6. ovoga Zakona u roku od 30
dana od dana stupanja na snagu ovog Zakona.

Članak 28.

Povjerenstvo za praćenje i unaprjeđivanje rada tijela kaznenog i
prekršajnog postupka te izvršavanja sankcija vezanih za zaštitu od
nasilja u obitelji osnovano temeljem odredbi Zakona o zaštiti od nasilja
u obitelji (»Narodne novine«, br. 137/09., 14/20. i 60/10.) nastavlja s
radom do osnivanja Povjerenstva sukladno odredbama ovog Zakona.

Članak 29.

Do stupanja na snagu provedbenih propisa iz članka 27. stavka 1., 2. i
3. ovog Zakona na snazi ostaju provedbeni propisi doneseni temeljem
Zakona o zaštiti od nasilja u obitelji (NN 116/03) i Zakona o zaštiti od
nasilja u obitelji (NN 137/09., 14/10. i 60/10.):

-- Pravilnik o načinu i mjestu provođenja psihosocijalnog tretmana
(»Narodne novine«, br. 29/05. i 78/06.)

-- Pravilnik o načinu provedbe zaštitnih mjera koje su Zakonom o zaštiti
od nasilja u obitelji stavljene u nadležnost policije (NN br. 27/04.)

-- Pravilnik o sadržaju obvezne evidencije i izvješća, načinu
prikupljanja, obrade i pohrane statističkih podataka iz područja
primjene Zakona o zaštiti od nasilja u obitelji (»Narodne novine«, br.
105/11.).

Članak 30.

Stupanjem na snagu ovoga Zakona prestaje važiti Zakon o zaštiti od
nasilja u obitelji (NN 137/09., 14/10. i 60/10.).

Članak 31.

Ovaj Zakon objavit će se u »Narodnim novinama«, a stupa na snagu 1.
siječnja 2018.

#### Prijelazne i završne odredbe iz NN 126/19 od 24.12.2019.

Članak 7.

Ovaj Zakon objavit će se u »Narodnim novinama«, a stupa na snagu 1.
siječnja 2020.

##### Prijelazne i završne odredbe iz NN 114/22 od 03.10.2022.

Članak 4.

Ovaj Zakon objavit će se u »Narodnim novinama«, a stupa na snagu na dan
uvođenja eura kao službene valute u Republici Hrvat­skoj.

#### Prijelazne i završne odredbe iz NN 36/24 od 25.03.2024.

Članak 10.

Ovaj Zakon stupa na snagu osmoga dana od dana objave u »Narodnim
novinama«.
