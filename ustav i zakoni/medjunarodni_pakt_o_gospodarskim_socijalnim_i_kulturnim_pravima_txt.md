MEĐUNARODNI PAKT O GOSPODARSKIM, SOCIJALNIM I KULTURNIM PRAVIMA\*

usvojen na Općoj skupštini Ujedinjenih naroda, 16. prosinca 1966. godine
(rezolucija br. 2200 A /XXI/)

stupio na snagu 3. siječnja 1976. godine

Države stranke ovoga Pakta,

smatrajući da je, u skladu s načelima proglašenim u Povelji Ujedinjenih
naroda, priznanje prirodnog dostojanstva te jednakih i neotuđivih prava
svih članova ljudske obitelji temelj slobode, pravde i mira u svijetu,

priznajući da ta prava proizlaze iz prirodnog dostojanstva ljudske
osobe,

priznajući da se, u skladu s Općom deklaracijom o ljudskim pravima,
ideal slobodnih ljudskih bića, koja uživaju građansku i političku
slobodu i koja su oslobođena straha i nestašice, može postići samo ako
su stvoreni uvjeti u kojima svatko može uživati svoja gospodarska,
socijalna i kulturna prava, kao i svoja građanska i politička prava,
smatrajući da Povelja Ujedinjenih naroda obvezuje države na opće
promicanje i poštivanje ljudskih prava i sloboda,

uzimajući u obzir da pojedinac, osim odgovornosti prema drugim
pojedincima i prema zajednici kojoj pripada, istovremeno mora težiti
promicanju i zaštiti prava priznatih u ovom Paktu,

suglasne su u sljedećim načelima:

DIO I.

Članak 1.

l\. Svi narodi imaju pravo na samoodređenje. Na temelju toga prava oni
slobodno određuju svoj politički status i osiguravaju svoj gospodarski,
društveni i kulturni razvoj.

\* Republika Hrvatska stranka je Međunarodnog pakta o građanskim i
političkim pravima od 6.

listopada 1991. godine prema Odluci o objavljivanju mnogostranih
međunarodnih ugovora kojih je Republika Hrvatska stranka na temelju
notifikacija o sukcesiji. Tu odluku donijela je Vlada Republike Hrvatske
30. rujna 1993. godine (Narodne novine - Međunarodni ugovori, br.
12/1993.) Prema odredbi II. te Odluke "Tekstovi mnogostranih
međunarodnih ugovora iz točke I. ove Odluke, objavljeni u službenim
glasilima država sljednica, važe i primjenjuju se kao službeni tekstovi
do objave službenih tekstova tih međunarodnih ugovora na hrvatskom
jeziku u Narodnim novinama - Međunarodni ugovori."

Službeni tekst Međunarodnog pakta o građanskim i političkim pravima
objavljen je u Službenom listu SFRJ, br. 7/1971., i još uvijek je jedini
službeni prijevod.

1  

2\. Svi narodi mogu slobodno raspolagati svojim prirodnim bogatstvima i
izvorima za svoje osobne ciljeve bez ugrožavanja obveza koje proizlaze
iz međunarodne gospodarske suradnje temeljene na načelu uzajamne koristi
i na međunarodnom pravu. Ni u kojem slučaju se neki narod ne smije
lišiti sredstava za svoj opstanak.

3\. Države stranke ovoga Pakta, uključujući i one koje su odgovorne za
upravu nad nesamoupravnim područjima i područjima koja se nalaze pod
njihovim starateljstvom, dužne su promicati ostvarenje prava na
samoodređenje i poštivati to pravo u skladu s odredbama Povelje
Ujedinjenih naroda.

DIO II.

Članak 2.

l\. Svaka država stranka ovoga Pakta se obvezuje da će samostalno i
putem međunarodne pomoći i suradnje, osobito gospodarske i tehničke, i
do krajnjih mogućnosti svojih raspoloživih izvora, poduzeti mjere kako
bi postupno postigla puno ostvarenje prava priznatih u ovom Paktu, uz
korištenje svih odgovarajućih sredstava, osobito donošenjem zakonskih
mjera.

2\. Države stranke ovoga Pakta se obvezuju jamčiti da će prava utvrđena
u ovom Paktu biti ostvarena bez ikakve diskriminacije glede rase, boje
kože, spola, jezika, vjere, političkog ili drugog uvjerenja, nacionalnog
ili socijalnog podrijetla, imovine, rođenja ili neke druge okolnosti.

3\. Vodeći računa o ljudskim pravima i svom gospodarstvu, zemlje u
razvoju mogu odrediti u kojoj mjeri će jamčiti gospodarska prava
priznata u ovom Paktu osobama koje nisu njihovi građani.

Članak 3.

Države stranke ovoga Pakta se obvezuju da će muškarcima i ženama
osigurati jednako pravo na uživanje svih gospodarskih, socijalnih i
kulturnih prava utvrđenih u ovom Paktu.

Članak 4.

Države stranke ovoga Pakta priznaju da država može, glede uživanja prava
koje osigurava u skladu s ovim Paktom, podvrgnuti ta prava samo onim
ograničenjima koja propisuje zakon, samo toliko koliko je to spojivo s
naravi tih prava i isključivo radi ostvarivanja općeg blagostanja u
demokratskom društvu.

Članak 5.

l\. Ništa se u ovom Paktu ne smije tumačiti tako da podrazumijeva pravo
neke države, grupe ili pojedinca da poduzmu bilo koju akciju ili izvrše
bilo koji čin kojim se

2  

poništava neko od ovdje utvrđenih prava i sloboda, ili ograničava u
većoj mjeri nego što je to Paktom predviđeno.

2\. Nije dopušteno nikakvo ograničavanje ili derogiranje temeljnih
ljudskih prava koja su priznata ili koja prema zakonu, konvenciji,
propisima ili običaju postoje u nekoj državi stranci ovoga Pakta, pod
izgovorom da ovaj Pakt ne priznaje takva prava ili da ih priznaje u
manjem opsegu.

DIO III.

Članak 6.

l\. Države stranke ovoga Pakta priznaju pravo na rad koje uključuje
pravo svakoga na mogućnost da živi od slobodno izabranog ili prihvaćenog
rada, i poduzet će odgovarajuće mjere kako bi zaštitile to pravo.

2\. Mjere koje neka država stranka ovoga Pakta primjenjuje radi punog
ostvarenja ovoga prava moraju uključivati programe, politike i postupke
tehničkog i stručnog usmjeravanja i izobrazbe, kako bi se postigao
stalan gospodarski, društveni i kulturni razvoj te puna i korisna
zaposlenost u uvjetima u kojima se pojedincu jamče temeljne političke i
gospodarske slobode.

Članak 7.

Države stranke ovoga Pakta priznaju svakome pravo da uživa pravedne i
povoljne radne uvjete kojima se napose osigurava:

a\) naknada koja svim radnicima omogućuje barem:

\(i\) pravedne plaće i jednaku naknadu za rad iste vrijednosti bez
ikakvog

razlikovanja i osobito ženama jamči radne uvjete jednake onima koje
uživaju muškarci, uz jednaku naknadu za isti rad;

\(ii\) pristojan život za njih i njihove obitelji u skladu s odredbama
ovoga Pakta;

b\) sigurni i zdravi radni uvjeti;

c\) svakome jednaka mogućnost unaprjeđenja u zaposlenju na odgovarajući
viši stupanj, uzimajući u obzir samo navršene godine službe i
sposobnosti;

d\) odmor, slobodno vrijeme, razumno smanjenje radnih sati i povremeni
plaćeni neradni dani, kao i naknada za državne praznike.

Članak 8.

1\. Države stranke ovoga Pakta se obvezuju da će osigurati:

a\) svakome pravo da, radi unaprjeđenja i zaštite svojih gospodarskih i
socijalnih interesa, osniva sindikate i pristupi sindikatu po svom
izboru, ovisno jedino o pravilima određene organizacije. Nikakva
ograničenja ne mogu se postaviti

3  

ostvarenju toga prava, osim onih koja su propisana zakonom i koja su u
demokratskom društvu prijeko potrebna radi interesa državne sigurnosti
ili javnog reda, ili zaštite prava i sloboda drugih;

b\) pravo sindikata na osnivanje nacionalnih federacija ili
konfederacija i pravo konfederacija na osnivanje ili pridruživanje
međunarodnim sindikalnim organizacijama;

c\) pravo sindikata na slobodu djelovanja, uz samo ona ograničenja koja
propisuje zakon i koja su u demokratskom društvu prijeko potrebna radi
interesa državne sigurnosti ili javnog reda, ili radi zaštite prava i
sloboda drugih;

d\) pravo na štrajk, uz uvjet da se on vodi u skladu sa zakonima
određene zemlje. 2. Ovaj članak ne zabranjuje nametanje zakonskih
ograničenja u ostvarivanju toga

prava pripadnicima oružanih snaga ili policije ili državnih službi.

3\. Ništa u ovom članku ne daje pravo državama strankama Konvencije
Međunarodne organizacije rada iz 1948. o slobodi sindikalnog udruživanja
i zaštiti prava na udruživanje, da poduzmu zakonske mjere ili da
primijene zakon na način kojim bi se ugrozila jamstava predviđena tom
Konvencijom.

Članak 9.

Države stranke ovoga Pakta priznaju svakome pravo na socijalnu
sigurnost, uključujući socijalno osiguranje.

Članak 10.

Države stranke ovoga Pakta priznaju da:

1\. Obitelj, koja je prirodna i temeljna društvena jedinica, treba imati
najveću moguću zaštitu i pomoć, napose za osnivanja i dok je odgovorna
za skrb i odgoj malodobne djece. Brak se može sklopiti samo uz slobodan
pristanak osoba koje namjeravaju ući u brak.

2\. Majkama treba pružiti posebnu zaštitu u razumnom trajanju prije i
poslije rođenja djeteta. Tijekom tog razdoblja, zaposlenim majkama treba
osigurati plaćeni dopust ili dopust s odgovarajućim povlasticama
socijalnog osiguranja.

3\. Treba poduzeti posebne mjere zaštite i pomoći za dobrobit sve djece
i mladeži, bez ikakve diskriminacije zbog njihova podrijetla ili drugih
okolnosti. Djecu i mladež treba zaštititi od ekonomskog i socijalnog
izrabljivanja. Zapošljavanje na poslovima koji ugrožavaju njihov moral
ili zdravlje, koji su opasni po njihov život, ili koji mogu štetiti
njihovu normalnom razvoju, treba biti kažnjivo zakonom. Države također
trebaju odrediti dobnu granicu ispod koje se plaćeni dječji rad zakonom
zabranjuje i kažnjava.

Članak 11.

1\. Države stranke ovoga Pakta priznaju svakome pravo na životni
standard koji odgovara njemu i njegovoj obitelji, uključujući
odgovarajuću prehranu, odjeću i stanovanje, kao i pravo na neprekidno
poboljšanje životnih uvjeta. Države stranke

4  

poduzet će potrebne mjere radi ostvarivanja ovoga prava, priznajući pri
tome bitnu važnost međunarodne suradnje temeljene na slobodnom
pristanku.

2\. Priznajući svakome temeljno pravo na slobodu od gladi, države
stranke ovoga Pakta će pojedinačno i putem međunarodne suradnje poduzeti
mjere, uključujući posebne programe, kako bi:

a\) poboljšale metode proizvodnje, očuvanja i raspodjele hrane punim
korištenjem tehničkog i znanstvenog znanja, širenjem znanja o načelima
zdrave prehrane i unaprjeđenjem ili izmjenom agrarnih sustava, na način
kojim se osigurava najdjelotvorniji razvoj i iskorištavanje prirodnih
izvora;

b\) osigurale pravednu raspodjelu svjetskih zaliha hrane u skladu s
potrebama, vodeći računa o problemima zemalja uvoznica i zemalja
izvoznica hrane.

Članak 12.

1\. Države stranke ovoga Pakta priznaju svakome pravo na uživanje
najvišeg mogućeg standarda tjelesnog i duševnog zdravlja.

2\. Mjere koje će države stranke ovoga Pakta poduzeti u cilju punog
ostvarenja toga prava trebaju uključivati:

a\) smanjenje stope mrtvorođenčadi i smrtnosti djece te zdravog razvoja
djeteta;

b\) poboljšanje svih oblika higijene okoliša i industrijske higijene;

c\) prevenciju, liječenje i nadzor nad epidemijskim, endemijskim,
profesionalnim i drugim bolestima;

d\) stvaranje uvjeta u kojima će svi imati osiguranu liječničku skrb i
njegu u slučaju bolesti.

Članak 13.

1\. Države stranke ovoga Pakta priznaju svakome pravo na odgoj i
obrazovanje. One su suglasne u tome da se odgoj i obrazovanje mora
usmjeriti u pravcu punog razvoja ljudske osobe i svijesti o ljudskom
dostojanstvu, i da mora jačati poštivanje ljudskih prava i temeljnih
sloboda. One su također suglasne u tome da obrazovanje mora omogućiti
svim ljudima djelotvorno sudjelovanje u slobodnom društvu, promicati
razumijevanje, snošljivost i prijateljstvo medu svim narodima, rasnim,
etničkim ili vjerskim grupama te podupirati djelatnosti Ujedinjenih
naroda na održanju mira.

2\. U cilju punog ostvarenja toga prava, države stranke ovoga Pakta
priznaju:

a\) da osnovno obrazovanje mora biti obvezno i besplatno za sve;

b\) da se srednje obrazovanje u svojim različitim oblicima, uključujući
tehničko i strukovno srednje obrazovanje, mora učiniti raspoloživim i
dostupnim svima korištenjem svih odgovarajućih sredstava, napose
postupnim uvođenjem besplatnog obrazovanja;

c\) da se više i visoko obrazovanje mora učiniti jednako dostupnim svima
prema sposobnostima korištenjem svih odgovarajućih sredstava, napose
postupnim uvođenjem besplatnog obrazovanja,

5  

d\) da, koliko je god to moguće, treba poticati ili unaprjeđivati
osnovno obrazovanje za osobe koje nemaju ili nisu završile osnovno
obrazovanje u njegovu punom trajanju;

e\) da treba aktivno razvijati školsku mrežu na svim razinama, uvesti
odgovarajući sustav stipendiranja i stalno poboljšavati materijalni
položaj učitelja.

3\. Države stranke ovoga Pakta se obvezuju da će poštivati slobodu
roditelja i, gdje postoji takav slučaj, zakonskih skrbnika da mimo škola
koje su osnovale državne vlasti, za svoju djecu izaberu druge škole koje
udovoljavaju onim minimalnim obrazovnim standardima koje propisuje ili
odobrava država, i da osiguraju vjerski i moralni odgoj za svoju djecu u
skladu sa svojim osobnim uvjerenjima.

4\. Ništa se u ovom članku ne smije tumačiti tako da ograničava slobodu
pojedinaca i pravnih osoba u osnivanju i vođenju odgojnoobrazovnih
ustanova, uz uvjet da se poštuju načela izložena u stavku l. ovoga
članka i da obrazovanje u tim ustanovama udovoljava minimalnim
standardima kako ih propisuje država.

Članak 14.

Svaka država stranka ovoga Pakta koja u času pristupanja Paktu nema
osigurano obvezno i besplatno osnovno obrazovanje na svojem matičnom
području ili na područjima pod njenom jurisdikcijom, obvezuje se da će u
roku dvije godine izraditi i usvojiti detaljan plan akcije u kojemu će
odrediti razuman rok za postupno ostvarenje načela obveznog i besplatnog
odgoja i obrazovanja za sve.

Članak 15.

1\. Države stranke ovoga Pakta priznaju svakome pravo na:

a\) sudjelovanje u kulturnom životu;

b\) uživanje pogodnosti znanstvenog napretka i njegove primjene;

c\) korist od zaštite moralnih i materijalnih interesa koji proizlaze iz
bilo kojega znanstvenog, književnog ili umjetničkog djela kojega je
osoba autor.

2\. Mjere koje države stranke ovoga Pakta poduzimaju kako bi postigle
puno ostvarenje toga prava, moraju obuhvatiti one koje su prijeko
potrebne za održanje, razvoj i širenje znanosti i kulture.

3\. Države stranke ovoga Pakta se obvezuju da će poštivati slobodu koja
je bitna za znanstveno istraživanje i stvaralačku djelatnost.

4\. Države stranke ovoga Pakta priznaju prednosti koje se postižu
poticanjem i unaprjeđenjem međunarodnih susreta i suradnje u znanstvenim
i kulturnim područjima.

DIO IV.

Članak 16.

6  

l\. Države stranke ovoga Pakta se obvezuju da će u skladu s odredbama
ovoga dijela Pakta podnositi izvješća o mjerama koje su poduzele i o
napretku koji je postignut u poštivanju prava priznatih u ovom Paktu.

2\. a) Sva izvješća podnose se glavnom tajniku Ujedinjenih naroda koji
kopije

dostavlja Gospodarskom i socijalnom vijeću u skladu s odredbama ovoga
Pakta. b) Glavni tajnik Ujedinjenih naroda također dostavlja
specijaliziranim ustanovama kopije izvješća ili odgovarajuće dijelove
izvješća onih država stranaka ovoga Pakta koje su također članice tih
specijaliziranih ustanova, ukoliko se ta izvješća ili njihovi dijelovi
odnose na neki predmet koji prema ustavnim aktima specijaliziranih
ustanova spada u njihovu nadležnost.

Članak 17.

1\. Države stranke ovoga Pakta će podnositi svoja izvješća u razmacima,
u skladu s programom koji će u roku godine dana od datuma stupanja na
snagu ovoga Pakta izraditi Gospodarsko i socijalno vijeće, nakon
savjetovanja s državama strankama i zainteresiranim specijaliziranim
ustanovama.

2\. Izvješća mogu ukazati na čimbenike i na poteškoće koji utječu na
razinu ispunjavanja obveza iz ovoga Pakta.

3\. Ako je neka država stranka ovoga Pakta ranije dostavila potrebne
informacije Ujedinjenim narodima ili nekoj specijaliziranoj ustanovi,
ona ih ne treba ponovno dostavljati nego je dovoljno na tako dostavljene
informacije precizno uputiti.

Članak 18.

U skladu sa svojim odgovornostima u području ljudskih prava i temeljnih
sloboda koje su mu dodijeljene Poveljom Ujedinjenih naroda, Gospodarsko
i socijalno vijeće može sa specijaliziranim ustanovama utanačiti da mu
one podnose izvješća o napretku u poštivanju onih odredaba ovoga Pakta
koje spadaju u područje njihove djelatnosti. Ta izvješća mogu sadržavati
podatke o odlukama i preporukama koje su o primjeni tih odredbi
prihvatila njihova nadležna tijela.

Članak 19.

Gospodarsko i socijalno vijeće može, radi proučavanja i davanja
preporuke opće naravi ili, kad je to prikladno, radi informiranja,
dostavljati Komisiji za ljudska prava izvješća o ljudskim pravima koja
podnose države u skladu s člancima 16. i 17., kao i izvješća o ljudskim
pravima koja podnose specijalizirane ustanove u skladu s člankom 18.

Članak 20.

Države stranke ovoga Pakta i zainteresirane specijalizirane ustanove
mogu Gospodarskom i socijalnom vijeću uputiti primjedbe na svaku
preporuku opće naravi iz članka 19. ili na svako upućivanje na opću
preporuku iz izvješća Komisije za prava čovjeka ili neke dokumentacije
na koju se ono poziva.

7  

Članak 21.

Gospodarsko i socijalno vijeće može Općoj skupštini povremeno
dostavljati izvješća s preporukama opće naravi i sažetke informacija što
ih primi od država stranaka ovoga Pakta i specijaliziranih ustanova o
poduzetim mjerama i napretku u općem poštivanju prava priznatih u ovom
Paktu.

Članak 22.

Gospodarsko i socijalno vijeće može skrenuti pozornost drugim tijelima
Ujedinjenih naroda, njihovim pomoćnim tijelima i zainteresiranim
specijaliziranim ustanovama koje se bave pružanjem tehničke pomoći, na
bilo koje pitanje koje se pojavi u izvješćima iz ovoga dijela Pakta, te
im time pomoći da u okviru svojih nadležnosti donesu odluke o onim
međunarodnim mjerama koje bi postupno mogle pridonijeti djelotvornijoj
primjeni ovoga Pakta.

Članak 23.

Države stranke ovoga Pakta su suglasne u tome da međunarodno djelovanje
u primjeni prava priznatih u ovom Paktu obuhvaća i takve metode kao što
su sklapanje konvencija, usvajanje preporuka, pružanje tehničke pomoći
i, u suradnji sa zainteresiranim vladama, održavanje regionalnih i
tehničkih sastanaka radi pružanja savjeta i proučavanja.

Članak 24.

Ništa se u ovom Paktu ne smije tumačiti na štetu odredaba Povelje
Ujedinjenih naroda i statuta specijaliziranih ustanova koji određuju
pripadne nadležnosti različitih tijela Ujedinjenih naroda i
specijaliziranih ustanova glede predmeta obuhvaćenih ovim Paktom.

Članak 25.

Ništa se u ovom Paktu ne smije tumačiti na štetu prirodnog prava svih
naroda da potpuno i slobodno uživaju i koriste svoja prirodna bogatstva
i izvore.

DIO V.

Članak 26.

1\. Ovaj Pakt otvoren je za potpisivanje svakoj državi članici
Ujedinjenih naroda ili članici bilo koje od specijaliziranih ustanova
Ujedinjenih naroda, svakoj državi stranci Statuta Međunarodnog suda
pravde i svakoj drugoj državi koju Opća skupština pozove da postane
strankom ovoga Pakta.

2\. Ovaj Pakt podliježe ratifikaciji. Isprave o ratifikaciji polažu se
kod glavnog tajnika Ujedinjenih naroda.

8  

3\. Ovaj Pakt otvoren je za pristup svakoj državi spomenutoj u stavku 1.
ovoga članka. 4. Pristup se obavlja polaganjem isprava o pristupu kod
glavnog tajnika Ujedinjenih naroda.

5\. Glavni tajnik Ujedinjenih naroda obavještava sve države koje su
potpisale ili pristupile ovom Paktu o polaganju svake isprave o
ratifikaciji ili pristupu.

Članak 27.

1\. Ovaj Pakt stupa na snagu tri mjeseca nakon datuma polaganja trideset
i pete po redu isprave o ratifikaciji ili pristupu kod glavnog tajnika
Ujedinjenih naroda.

2\. Za svaku državu koja ratificira ili pristupi ovom Paktu nakon
polaganja trideset i pete isprave o ratifikaciji ili pristupu, ovaj Pakt
postaje pravno važeći tri mjeseca nakon što ona položi svoju ispravu o
ratifikaciji ili pristupu.

Članak 28.

Odredbe ovoga Pakta primjenjuju se u svim dijelovima saveznih država bez
ikakvih ograničenja ili izuzetaka.

Članak 29.

1\. Svaka država stranka ovoga Pakta može predložiti izmjenu ili dopunu
i tekst dostaviti glavnom tajniku Ujedinjenih naroda. Nakon toga glavni
tajnik Ujedinjenih naroda državama strankama ovoga Pakta dostavlja sve
prijedloge izmjena ili dopuna, uz zahtjev da se izjasne jesu li za
sazivanje konferencije država stranaka u svrhu razmatranja i glasovanja
o tim prijedlozima. Ako se najmanje jedna trećina država stranaka
izjasni u prilog sazivanju konferencije, glavni tajnik saziva
konferenciju pod pokroviteljstvom Ujedinjenih naroda. Svaka izmjena ili
dopuna koja se usvoji većinom glasova država stranaka koje sudjeluju na
konferenciji i koje glasuju, podnosi se Općoj skupštini Ujedinjenih
naroda na usvajanje.

2\. Izmjene ili dopune stupaju na snagu kad ih odobri Opća skupština
Ujedinjenih naroda i kad ih prihvate dvije trećine država stranaka ovoga
Pakta u skladu s njihovim ustavnim pravilima.

3\. Nakon što izmjene ili dopune stupe na snagu, one postaju obvezne za
države stranke koje su ih prihvatile, dok su druge države stranke i
nadalje obvezane odredbama ovoga Pakta i svakom ranije prihvaćenom
izmjenom ili dopunom.

Članak 30.

Neovisno o priopćenjima prema članku 26., stavku 5., glavni tajnik
Ujedinjenih naroda obavještava sve države spomenute u stavku 1. istoga
članka o sljedećim pojedinostima:

a\) potpisima, ratifikacijama i pristupima prema članku 26.;

b\) datumu stupanja na snagu ovoga Pakta prema članku 27. i datumu
stupanja na snagu svake izmjene ili dopune prema članku 29.

9  

Članak 31.

1\. Ovaj Pakt kojega su kineski, engleski, francuski, ruski i španjolski
tekst jednako vjerodostojni, bit će pohranjen u arhivu Ujedinjenih
naroda.

2\. Glavni tajnik Ujedinjenih naroda dostavit će ovjerene prijepise
ovoga Pakta svim državama spomenutim u članku 26.

Potvrđujući navedeno, doljepotpisani opunomoćenici, uredno ovlašteni od
svojih vlada, potpisali su ovaj Pakt, koji je otvoren za potpisivanje u
New Yorku devetnaestoga prosinca tisuću devet stotina šezdeset i šeste.

Prevela: Vedrana Spajić-Vrkaš
