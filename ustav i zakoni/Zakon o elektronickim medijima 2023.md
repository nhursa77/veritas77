**ZAKON O ELEKTRONIČKIM MEDIJIMA**

[I. OPĆE ODREDBE [2](#i.-opće-odredbe)](#i.-opće-odredbe)

[II. OPĆA NAČELA [5](#ii.-opća-načela)](#ii.-opća-načela)

[III. AUDIO I AUDIOVIZUALNE MEDIJSKE USLUGE
[8](#iii.-audio-i-audiovizualne-medijske-usluge)](#iii.-audio-i-audiovizualne-medijske-usluge)

[IV. AUDIO I AUDIOVIZUALNE MEDIJSKE USLUGE NA ZAHTJEV
[11](#iv.-audio-i-audiovizualne-medijske-usluge-na-zahtjev)](#iv.-audio-i-audiovizualne-medijske-usluge-na-zahtjev)

[V. MEDIJSKE USLUGE TELEVIZIJE I RADIJA
[12](#v.-medijske-usluge-televizije-i-radija)](#v.-medijske-usluge-televizije-i-radija)

[VI. ZAŠTIĆENE USLUGE
[21](#vi.-zaštićene-usluge)](#vi.-zaštićene-usluge)

[VII. ZAŠTITA PLURALIZMA I RAZNOVRSNOSTI ELEKTRONIČKIH MEDIJA
[21](#vii.-zaštita-pluralizma-i-raznovrsnosti-elektroničkih-medija)](#vii.-zaštita-pluralizma-i-raznovrsnosti-elektroničkih-medija)

[VIII. FOND ZA POTICANJE PLURALIZMA I RAZNOVRSNOSTI ELEKTRONIČKIH MEDIJA
[24](#viii.-fond-za-poticanje-pluralizma-i-raznovrsnosti-elektroničkih-medija)](#viii.-fond-za-poticanje-pluralizma-i-raznovrsnosti-elektroničkih-medija)

[IX. ZAŠTITA TRŽIŠNOG NATJECANJA NA TRŽIŠTU ELEKTRONIČKIH MEDIJA
[25](#ix.-zaštita-tržišnog-natjecanja-na-tržištu-elektroničkih-medija)](#ix.-zaštita-tržišnog-natjecanja-na-tržištu-elektroničkih-medija)

[X. AGENCIJA ZA ELEKTRONIČKE MEDIJE I VIJEĆE ZA ELEKTRONIČKE MEDIJE
[25](#x.-agencija-za-elektroničke-medije-i-vijeće-za-elektroničke-medije)](#x.-agencija-za-elektroničke-medije-i-vijeće-za-elektroničke-medije)

[XI. KONCESIJE ZA PRUŽANJE MEDIJSKIH USLUGA TELEVIZIJE I RADIJA
[30](#xi.-koncesije-za-pružanje-medijskih-usluga-televizije-i-radija)](#xi.-koncesije-za-pružanje-medijskih-usluga-televizije-i-radija)

[XII. POSTUPAK DAVANJA DOPUŠTENJA ZA SATELITSKI, INTERNETSKI, KABELSKI
PRIJENOS I DRUGE OBLIKE PRIJENOSA AUDIOVIZUALNOG I/ILI RADIJSKOG
PROGRAMA
[33](#xii.-postupak-davanja-dopuštenja-za-satelitski-internetski-kabelski-prijenos-i-druge-oblike-prijenosa-audiovizualnog-iili-radijskog-programa)](#xii.-postupak-davanja-dopuštenja-za-satelitski-internetski-kabelski-prijenos-i-druge-oblike-prijenosa-audiovizualnog-iili-radijskog-programa)

[XIII. ELEKTRONIČKE PUBLIKACIJE
[34](#xiii.-elektroničke-publikacije)](#xiii.-elektroničke-publikacije)

[XIV. USLUGE PLATFORMI ZA RAZMJENU VIDEOZAPISA
[34](#xiv.-usluge-platformi-za-razmjenu-videozapisa)](#xiv.-usluge-platformi-za-razmjenu-videozapisa)

[XV. ZABRANA I PRESTANAK OBAVLJANJA DJELATNOSTI
[36](#xv.-zabrana-i-prestanak-obavljanja-djelatnosti)](#xv.-zabrana-i-prestanak-obavljanja-djelatnosti)

[XVI. PREKRŠAJNE ODREDBE
[36](#xvi.-prekršajne-odredbe)](#xvi.-prekršajne-odredbe)

[XVII. PRIJELAZNE I ZAVRŠNE ODREDBE
[41](#xvii.-prijelazne-i-završne-odredbe)](#xvii.-prijelazne-i-završne-odredbe)

**ZAKON O ELEKTRONIČKIM MEDIJIMA**

### I. OPĆE ODREDBE

Članak 1.

Ovim se Zakonom uređuju prava, obveze i odgovornosti pravnih i fizičkih
osoba koje obavljaju djelatnost pružanja audio i audiovizualnih
medijskih usluga, usluga elektroničkih publikacija putem elektroničkih
komunikacijskih mreža, platformi za razmjenu videozapisa te interes
Republike Hrvatske u području elektroničkih medija.

Članak 2.

Ovim Zakonom u hrvatsko zakonodavstvo preuzimaju se sljedeći akti
Europske unije:

-- Direktiva 98/84/EZ Europskog parlamenta i Vijeća od 20. studenoga
1998. o pravnoj zaštiti usluga koje se temelje na uvjetovanom pristupu
ili usluga koje pružaju uvjetovani pristup (SL L 320, 28. 11. 1998.)

-- Direktiva 2006/114/EZ Europskog parlamenta i Vijeća od 12. prosinca
2006. o zavaravajućem i komparativnom oglašavanju (kodificirana verzija)
Tekst značajan za EGP (SL L 376, 27. 12. 2006.)

-- Direktiva 2010/13/EU Europskog parlamenta i Vijeća od 10. ožujka
2010. o koordinaciji određenih odredaba utvrđenih zakonima i drugim
propisima u državama članicama o pružanju audiovizualnih medijskih
usluga (Direktiva o audiovizualnim medijskim uslugama) Tekst značajan za
EGP (SL L 95, 15. 4. 2010.), kako je posljednji put izmijenjena
Direktivom (EU) 2018/1808 Europskog parlamenta i Vijeća od 14. studenoga
2018. o izmjeni Direktive 2010/13/EU o koordinaciji određenih odredaba
utvrđenih zakonima i drugim propisima u državama članicama o pružanju
audiovizualnih medijskih usluga (Direktiva o audiovizualnim medijskim
uslugama) u pogledu promjenjivog stanja na tržištu (SL L 303, 28. 11.
2018.).

Članak 3.

\(1\) U smislu ovoga Zakona pojedini pojmovi imaju sljedeća značenja:

1. audiovizualna komercijalna komunikacija je slika sa zvukom ili bez
njega, kao i zvuk koji su izrađeni za promicanje, izravno ili neizravno,
robe, usluga ili ugleda fizičke ili pravne osobe koja se bavi
gospodarskom djelatnošću; te slike prate ili su uključene u program ili
u videozapis koji je generirao korisnik u zamjenu za plaćanje ili za
sličnu naknadu ili u svrhe vlastitog promicanja. Oblici audiovizualne
komercijalne komunikacije uključuju, među ostalim, televizijsko i
radijsko oglašavanje i teletekst, pokroviteljstvo, teletrgovinu i
plasman proizvoda

2. audiovizualna medijska usluga je usluga definirana člancima 56. i 57.
Ugovora o funkcioniraju Europske unije, čija je glavna svrha ili svrha
njezina odvojiva dijela posvećena pružanju programa pod uredničkom
odgovornošću pružatelja medijske usluge, široj javnosti u svrhu
izvješćivanja, zabave ili obrazovanja s pomoću elektroničkih
komunikacijskih mreža u smislu odredaba zakona kojim se uređuju
elektroničke komunikacije. Takva je audiovizualna medijska usluga
televizijsko emitiranje ili audiovizualna medijska usluga na zahtjev
i/ili audiovizualna komercijalna komunikacija, kako su definirani ovim
Zakonom

3. audiovizualna medijska usluga na zahtjev (odnosno nelinearna
audiovizualna medijska usluga) je audiovizualna medijska usluga koju
pruža pružatelj medijskih usluga za gledanje programa u trenutku koji
odabere korisnik na svoj individualni zahtjev na osnovi kataloga
programa koji odabire pružatelj medijskih usluga

4. audiovizualna medijska usluga približnog videa na zahtjev je
audiovizualna medijska usluga koju osigurava pružatelj medijskih usluga
za gledanje programa koji odabere korisnik na svoj individualni zahtjev,
a na osnovi rasporeda programa

5. audiovizualni program predstavlja niz pokretnih slika sa zvukom ili
bez njega koji tvori pojedinačnu stavku, neovisno o svojoj duljini, u
rasporedu ili katalogu koji je izradio pružatelj medijske usluge,
uključujući dugometražne filmove, videoisječke, sportske događaje,
komedije situacija, dokumentarne filmove, dječje programe i izvorne
drame

6. elektroničke publikacije su urednički oblikovani, proizvedeni ili
prikupljeni medijski sadržaji koje putem interneta objavljuju pružatelji
usluga elektroničkih publikacija u svrhu javnog informiranja, zabave ili
obrazovanja

7. elektronički mediji su audiovizualni programi, radijski programi i
elektroničke publikacije

8. gospodarski subjekt je pravna ili fizička osoba koja, bez obzira na
pravni status, obavlja gospodarsku djelatnost

9. grupa usluge platformi za razmjenu videozapisa je matično društvo,
sva njegova ovisna društva i sva druga društva koja su u pogledu
organizacije ekonomski i pravno povezana s njima

10. matično društvo usluge platformi za razmjenu videozapisa je društvo
koje kontrolira jedno ili više ovisnih društva

11. medijska usluga radija je izvorno emitiranje i/ili objavljivanje
radijskih programa namijenjenih javnosti, žičnim ili bežičnim putem,
uključujući i satelitski prijenos, u kodiranom ili nekodiranom obliku.
Ovim pojmom obuhvaćeni su i oblici međusobnog posredovanja ili razmjene
radijskih programa između pojedinih pružatelja medijskih usluga radija u
svrhu njihova priopćavanja javnosti

12. medijska usluga radija na zahtjev je medijska usluga radija koju
osigurava pružatelj medijskih usluga za slušanje programa u trenutku
koji odabere korisnik na svoj individualni zahtjev na osnovi kataloga
programa koji odabire pružatelj medijskih usluga

13. medijska usluga televizije ili televizijsko emitiranje (odnosno
linearna audiovizualna medijska usluga) je audiovizualna medijska usluga
koju pruža pružatelj medijskih usluga za istodobno gledanje programa na
osnovi rasporeda programa

14. ministar je ministar koji je nadležan za poslove u području
elektroničkih medija

15. nakladnik radija je pružatelj medijskih usluga radijskog emitiranja

16. nakladnik televizije je pružatelj medijskih usluga televizijskog
emitiranja

17. nedopušteno sredstvo je bilo kakva oprema, računalni program i/ili
aranžman koji je namijenjen ili prilagođen da omogući pristup u
razumljivom obliku zaštićenoj usluzi bez prethodnog odobrenja davatelja
usluge

18. neprofitni proizvođač audiovizualnog i/ili radijskog programa je
onaj koji ispunjava uvjete propisane člankom 55. ovoga Zakona

19. oglašavanje je bilo koji oblik objave emitiran u zamjenu za plaćanje
ili za sličnu naknadu ili emisija u svrhu vlastitog promicanja od strane
javnog ili privatnog gospodarskog subjekta ili fizičke osobe u vezi s
trgovinom, poduzetništvom, obrtništvom ili strukom kako bi se promicala
ponuda robe ili usluga, uključujući nepokretnu imovinu, prava i obveze

20. opći televizijski ili radijski programski kanal je kanal raznovrsnog
sadržaja koji ima programsku osnovu sastavljenu većinom od
informativnog, obrazovnog, kulturnog i zabavnog programa sukladno članku
30. stavcima 1. do 4. ovoga Zakona

21. ovisno društvo usluge platformi za razmjenu videozapisa je društvo
koje je pod kontrolom matičnog društva, uključujući sva ovisna društva
krajnjeg matičnog društva

22. plasman proizvoda je svaki oblik audiovizualne komercijalne
komunikacije koja se sastoji od uključivanja proizvoda, usluge ili
pripadajućeg žiga ili upućivanja na njih tako da se prikazuju u programu
ili videozapisu koji je generirao korisnik u zamjenu za plaćanje ili
sličnu naknadu

23. pokroviteljstvo je svaki doprinos javnih ili privatnih gospodarskih
subjekata ili fizičkih osoba, koje nisu uključene u pružanje
audiovizualnih medijskih usluga ili usluga platformi za razmjenu
videozapisa ili u proizvodnju audiovizualnih djela, financiranju
audiovizualnih medijskih usluga, usluga platformi za razmjenu
videozapisa, videozapisa koje su generirali korisnici ili programa u
svrhu promicanja njihova imena, žiga, ugleda, aktivnosti ili proizvoda

24. prikrivena audiovizualna komercijalna komunikacija je predstavljanje
robe, usluga, naziva, žiga ili djelatnosti proizvođača roba ili
pružatelja usluga u programima u obliku riječi ili slika kada je namjera
pružatelja medijskih usluga da takvo predstavljanje služi za oglašavanje
i može zavarati javnost u vezi s njegovom prirodom

25. program o potrošačkim pitanjima je vrsta programa kojim se nude
savjeti gledateljima ili koji uključuju ocjenjivanje u vezi s kupnjom
proizvoda i usluga

26. program o tekućim događanjima je vrsta informativnog programa koja
se odnosi na događaje od političkog, gospodarskog ili društvenog
interesa i značaja koji su se nedavno dogodili ili su u tijeku

27. pružatelj elektroničke publikacije je pravna ili fizička osoba koja
pruža uslugu elektroničke publikacije i odgovorna je za njezin sadržaj

28. pružatelj medijskih usluga je fizička ili pravna osoba koja ima
uredničku odgovornost za odabir audio i audiovizualnog sadržaja audio i
audiovizualne medijske usluge te koja određuje način na koji je ona
organizirana

29. pružatelj platformi za razmjenu videozapisa je pravna ili fizička
osoba koja pruža uslugu platforme za razmjenu videozapisa

30. radijski program su urednički oblikovane zvukovne i govorne
informacije svih vrsta te autorska djela i predmeti srodnih prava koja
se objavljuju putem radija u svrhu obavješćivanja i zadovoljavanja
kulturnih, obrazovnih i ostalih potreba te javne komunikacije

31. specijalizirani televizijski ili radijski programski kanal je kanal
koji ima programsku osnovu koja sadržava shemu programa od kojih su više
od 80 % istovrsni programi sukladno članku 30. stavku 5. ovoga Zakona

32. sredstvo uvjetovanog pristupa je bilo kakva oprema, računalni
program i/ili aranžman koji je namijenjen ili prilagođen kako bi
omogućio pristup zaštićenoj usluzi u razumljivom obliku

33. sustav uvjetovanog pristupa je bilo koja tehnička mjera ili rješenje
kojim se omogućuje pristup u razumljivom obliku zaštićenim uslugama uz
uvjet plaćanja pretplate ili drugi oblik prethodnog pojedinačnog
odobrenja

34. teletrgovina je izravna ponuda koja se emitira javnosti u svrhu
nuđenja roba ili usluga, uključujući nepokretnu imovinu te prava i
obveze, u zamjenu za plaćanje

35. urednička odgovornost je primjena učinkovite kontrole nad odabirom
programa i njihovom organizacijom u kronološki raspored programa, kada
se radi o televizijskom odnosno radijskom programu, ili u katalog
programa, kada je riječ o audio i audiovizualnim medijskim uslugama na
zahtjev. Urednička odgovornost ne uključuje nužno pravnu odgovornost za
sadržaj ili pružene usluge, osim ako ovim Zakonom ili posebnim zakonom
nije drukčije određeno

36. urednička odluka je odluka koja se redovito donosi za potrebe
svakodnevnog funkcioniranja audiovizualne medijske usluge

37. usluga platformi za razmjenu videozapisa je usluga definirana
člancima 56. i 57. Ugovora o funkcioniranju Europske unije, pri čemu je
glavna svrha usluge ili njezina odvojiva dijela ili osnovne
funkcionalnosti usluge posvećena tome da se široj javnosti pruže
programi, videozapisi koje su generirali korisnici ili oboje, za koje
pružatelj platforme za razmjenu videozapisa ne snosi uredničku
odgovornost, u svrhu izvješćivanja, zabave ili obrazovanja uz pomoć
elektroničke komunikacijske mreže i čiju organizaciju utvrđuje pružatelj
platforme za razmjenu videozapisa, među ostalim automatskim sredstvima
ili algoritmima, posebno prikazivanjem, označavanjem i određivanjem
slijeda

38. usporedno oglašavanje je bilo koje oglašavanje koje izravno ili
neizravno upućuje na konkurenta odnosno koje izravno ili neizravno
upućuje na robu ili usluge konkurenta

39. videozapis koji je generirao korisnik predstavlja niz pokretnih
slika sa zvukom ili bez njega, koji tvori pojedinačnu stavku, neovisno o
svojoj duljini, koju je izradio korisnik te koji je taj korisnik ili
bilo koji drugi korisnik učitao na platformu za razmjenu videozapisa

40. zaštićena usluga je medijska usluga televizije i radija te druga
audiovizualna medijska usluga, kao i usluga informacijskog društva koja
se pruža uz naknadu i na temelju uvjetovanog pristupa ili pružanje
uvjetovanog pristupa prethodno navedenim uslugama kao usluge po sebi.
Pod uslugom informacijskog društva smatra se svaka usluga informacijskog
društva koja se uobičajeno pruža uz naknadu, na daljinu te elektroničkim
putem na pojedinačni zahtjev primatelja usluge

41. zavaravajuće oglašavanje je bilo koje oglašavanje koje na bilo koji
način, uključujući njegovo predstavljanje, dovodi u zabludu ili je
vjerojatno da će dovesti u zabludu osobe kojima je upućeno ili do kojih
dopire pa je vjerojatno da će zbog toga utjecati na njihovo ekonomsko
ponašanje odnosno da zbog toga povređuje ili je vjerojatno da će
povrijediti konkurente.

\(2\) Pojmovi: autor, autorsko djelo i predmeti srodnih prava,
audiovizualno djelo, elektronička komunikacijska mreža, programske
usluge, kabelska televizija, radio, digitalni radio, radijska
frekvencija, koncesionar, televizija, digitalna televizija, televizijski
prijenos, multipleks, kao i drugi pojmovi iz područja elektroničkih
komunikacija, imaju značenje utvrđeno propisima kojima se uređuju
autorska i srodna prava, audiovizualna djelatnost, koncesije te
elektroničke komunikacije.

\(3\) Pravo na ispravak objavljene informacije ili na odgovor na
objavljenu informaciju ostvaruje se sukladno zakonu kojim je uređeno
područje medija.

\(4\) Na odnose uređene ovim Zakonom primjenjuje se Konvencija za
zaštitu ljudskih prava i temeljnih sloboda (»Narodne novine« --
Međunarodni ugovori, br. 18/97., 6/99. -- pročišćeni tekst, 8/99. --
ispravak, 14/02., 13/03., 9/05., 1/06., 2/10. i 13/17.).

\(5\) Odredbe ovoga Zakona odnose se i na Hrvatsku radioteleviziju ako
posebnim zakonom nije drukčije uređeno.

\(6\) Pojmovi i izrazi koji se koriste u ovom Zakonu, a imaju rodno
značenje, odnose se jednako na muški i ženski rod.

### II. OPĆA NAČELA

Članak 4.

\(1\) Jamči se sloboda izražavanja i puna programska sloboda
elektroničkih medija.

\(2\) Odredbe ovoga Zakona ne mogu se tumačiti na način da daju pravo na
cenzuru ili ograničenje prava slobode govora i izražavanja misli.

Članak 5.

\(1\) Pružatelji medijskih usluga dužni su objavljivati program na
hrvatskom jeziku i latiničnom pismu ili u prijevodu na hrvatski jezik.

\(2\) Pružatelji medijskih usluga mogu promicati i stvaralaštvo na
narječjima hrvatskog jezika, što se smatra ispunjavanjem obveze iz
stavka 1. ovoga članka.

\(3\) Uporaba hrvatskog jezika nije obvezna:

1\. ako se objavljuju filmovi i druga audio i audiovizualna djela u
izvornom obliku

2\. ako se objavljuju glazbena djela s tekstom koji je djelomice ili u
cijelosti na stranom jeziku

3\. ako su programi djelomice ili u cijelosti namijenjeni učenju stranog
jezika i pisma.

\(4\) Uporaba hrvatskog jezika nije obvezna u programima namijenjenim
pripadnicima nacionalnih manjina u skladu s ustavnim zakonom kojim su
uređena prava nacionalnih manjina.

\(5\) Iznimno od odredbe stavka 1. ovoga članka, pružatelji medijskih
usluga mogu objavljivati informativni program i uslužne informacije za
potrebe stranih gostiju.

Članak 6.

\(1\) Djelatnost pružanja audio i/ili audiovizualnih medijskih usluga,
usluga elektroničkih publikacija, kao i usluga platformi za razmjenu
videozapisa prema ovome Zakonu obavlja pružatelj upisan u sudski ili
drugi odgovarajući registar u Republici Hrvatskoj te ako uz opće uvjete
ima sjedište i uredništvo u Republici Hrvatskoj.

\(2\) Iznimno od stavka 1. ovoga članka, pružatelj elektroničkih
publikacija sa sjedištem u drugoj državi članici Europske unije ili
drugoj državi ugovornici Sporazuma o sudjelovanju Republike Hrvatske u
Europskom gospodarskom prostoru može trajno obavljati djelatnost u
Republici Hrvatskoj ako se upiše u sudski ili drugi odgovarajući
registar i ima uredništvo u Republici Hrvatskoj.

\(3\) Pružatelj elektroničkih publikacija i usluga platformi za razmjenu
videozapisa sa sjedištem u drugoj državi članici Europske unije ili
drugoj državi ugovornici Sporazuma o sudjelovanju Republike Hrvatske u
Europskom gospodarskom prostoru može obavljati djelatnost u Republici
Hrvatskoj na privremenoj ili povremenoj osnovi sukladno odredbama zakona
kojim je uređeno područje usluga.

Članak 7.

\(1\) Pružatelji audiovizualnih medijskih usluga unutar nadležnosti su
Republike Hrvatske ako imaju poslovni nastan na njezinu području ili ako
se prema stavku 9. ovoga članka smatra da su unutar nadležnosti
Republike Hrvatske.

\(2\) Kada pružatelj audiovizualnih medijskih usluga ima sjedište u
Republici Hrvatskoj i u njoj se donose uredničke odluke o audiovizualnoj
medijskoj usluzi, smatra se da ima poslovni nastan u Republici
Hrvatskoj.

\(3\) Ako pružatelj medijske usluge ima sjedište u jednoj od država
članica, ali se uredničke odluke o audiovizualnoj medijskoj usluzi
donose u drugoj državi članici, smatra se da pružatelj medijske usluge
ima poslovni nastan u onoj državi članici u kojoj djeluje znatan dio
radne snage uključene u obavljanje aktivnosti audiovizualnih medijskih
usluga u vezi s programom.

\(4\) Ako u slučaju iz stavka 3. ovoga članka znatan dio radne snage
uključene u obavljanje aktivnosti audiovizualne medijske usluge u vezi s
programom djeluje u svakoj od tih država članica, smatra se da pružatelj
medijske usluge ima poslovni nastan u državi članici u kojoj ima
sjedište.

\(5\) Ako u slučaju iz stavka 3. ovoga članka znatan dio radne snage
uključene u obavljanje aktivnosti audiovizualnih medijskih usluga u vezi
s programom ne djeluje ni u jednoj od tih država članica, smatra se da
pružatelj medijske usluge ima poslovni nastan u državi članici u kojoj
je započeo svoju djelatnost u skladu s pravom te države članice, pod
uvjetom da zadrži stabilnu i učinkovitu povezanost s gospodarstvom te
države članice.

\(6\) Ako u slučaju iz stavka 3. ovoga članka značajni dio radne snage
uključene u obavljanje djelatnosti pružanja audiovizualnih medijskih
usluga djeluje u Republici Hrvatskoj i drugoj državi članici Europske
unije, smatra se da pružatelj audiovizualnih medijskih usluga ima
poslovni nastan u Republici Hrvatskoj ako u njoj ima svoje sjedište.

\(7\) Ako u slučaju iz stavka 3. ovoga članka značajni dio radne snage
uključene u obavljanje djelatnosti pružanja audiovizualnih medijskih
usluga ne djeluje ni u Republici Hrvatskoj ni u drugoj državi članici
Europske unije, smatra se da pružatelj audiovizualnih medijskih usluga
ima poslovni nastan u Republici Hrvatskoj ako je u njoj započeo svoju
djelatnost u skladu sa zakonodavstvom Republike Hrvatske, pod uvjetom da
održava stabilnu i učinkovitu povezanost s hrvatskim gospodarstvom.

\(8\) Kada pružatelj audiovizualnih medijskih usluga ima svoje sjedište
u Republici Hrvatskoj, a odluke o audiovizualnoj medijskoj usluzi donose
se u državi koja nije članica Europske unije, ili obrnuto, smatra se da
ima poslovni nastan u Republici Hrvatskoj, pod uvjetom da značajni dio
radne snage uključene u obavljanje djelatnosti pružanja audiovizualnih
medijskih usluga djeluje u Republici Hrvatskoj.

\(9\) Za pružatelje audiovizualnih medijskih usluga na koje se ne mogu
primijeniti odredbe stavaka 1. do 8. ovoga članka smatra se da su unutar
nadležnosti Republike Hrvatske ako:

1\. upotrebljavaju satelitsku uzlaznu vezu ili drugi oblik veze koja je
smještena u Republici Hrvatskoj

2\. ne upotrebljavaju satelitsku uzlaznu vezu ili drugi oblik veze kojoj
je zemaljska odašiljačka postaja smještena u Republici Hrvatskoj, a
upotrebljavaju satelitske ili druge kapacitete koji pripadaju Republici
Hrvatskoj.

\(10\) Ako se prema stavcima 2. do 9. ovoga članka ne može utvrditi
potpada li pružatelj audiovizualnih medijskih usluga unutar nadležnosti
Republike Hrvatske ili druge države članice Europske unije, pružatelj
audiovizualnih medijskih usluga potpada pod nadležnost one države
članice u kojoj ima poslovni nastan u smislu značenja članaka 49. do 55.
Ugovora o funkcioniranju Europske unije.

\(11\) Kada se, u propisanom postupku prema stavcima 2. do 9. ovoga
članka, utvrdi da pružatelj audiovizualne medijske usluge koji nema
poslovni nastan u Republici Hrvatskoj spada pod nadležnost Republike
Hrvatske, Vijeće za elektroničke medije (u daljnjem tekstu: Vijeće)
upisuje ga po službenoj dužnosti u Upisnik čiji sadržaj i način vođenja
propisuje Vijeće naputkom.

\(12\) U svrhu provedbe ovoga Zakona Vijeće je ovlašteno tražiti sve
podatke kojima ne raspolaže od pružatelja medijskih usluga iz stavka 11.
ovoga članka.

\(13\) Vijeće je dužno obavješćivati nadležna regulatorna tijela o svim
promjenama koje mogu utjecati na određivanje nadležnosti u skladu sa
stavcima 3. do 9. ovoga članka.

\(14\) Vijeće vodi popis pružatelja medijskih usluga u svojoj
nadležnosti te ga dostavlja Europskoj komisiji, uključujući sva njegova
ažuriranja.

\(15\) Ako se u postupku utvrđivanja nadležnosti ne može utvrditi koja
država ima nadležnost, Vijeće o tome bez odgode obavješćuje Europsku
komisiju.

Članak 8.

Programe i audiovizualne medijske usluge treba prenositi bez njihova
skraćivanja i/ili mijenjanja, kao i bez prekrivanja nadodanim elementima
iz komercijalnih razloga bez izričite suglasnosti pružatelja medijskih
usluga.

Članak 9.

\(1\) Pružatelj medijskih usluga u skladu s ovim Zakonom samostalno
oblikuje programsku osnovu medija i snosi odgovornost za objavljivanje
programa.

\(2\) Djelatnost pružatelja medijskih usluga može obuhvaćati proizvodnju
programa.

Članak 10.

Republika Hrvatska osigurava slobodu prijenosa i prijama audio i
audiovizualnih medijskih usluga iz država članica Europske unije i
drugih europskih država članica Europske konvencije o prekograničnoj
televiziji (»Narodne novine« -- Međunarodni ugovori, br. 11/01. i
8/03.), a može u pojedinim slučajevima ograničiti slobodu objavljivanja
tih usluga samo u skladu s međunarodnim ugovorima i ovim Zakonom.

Članak 11.

Djelatnost objavljivanja audiovizualnog i radijskog programa te sadržaja
elektroničkih publikacija od javnog su interesa kada se programi odnose
na:

-- ostvarivanje prava na javno informiranje i na obaviještenost svih
građana Republike Hrvatske i Hrvata izvan Republike Hrvatske

-- ostvarivanje prava nacionalnih manjina u Republici Hrvatskoj

-- ostvarivanje ljudskih prava i političkih prava građana te
unapređivanje pravne i socijalne države te civilnog društva

-- djecu i mlade ili su namijenjeni djeci i mladima

-- djecu s teškoćama u razvoju i osobe s invaliditetom

-- ostvarivanje ravnopravnosti muškaraca i žena

-- očuvanje hrvatskog nacionalnog i kulturnog identiteta

-- poticanje kulturnog i umjetničkog stvaralaštva

-- kulturu javnog dijaloga

-- razvoj obrazovanja, znanosti, umjetnosti i sporta

-- zaštitu prirode, okoliša i ljudskog zdravlja

-- poticanje medijske pismenosti.

Članak 12.

\(1\) Pojedina pitanja mogu se u skladu s odredbama ovoga Zakona urediti
koregulacijom ili samoregulacijom putem kodeksa ponašanja, a radi
ujednačavanja njihove primjene u praksi.

\(2\) Kodeksi iz stavka 1. ovoga članka moraju:

1\. biti prihvaćeni od strane glavnih dionika

2\. sadržavati jasne i nedvosmislene ciljeve

3\. sadržavati redovito, transparentno i neovisno praćenje i evaluaciju
postizanja zacrtanih ciljeva

4\. predviđati učinkovitu provedbu, uključujući učinkovite i razmjerne
sankcije.

\(3\) U izradi kodeksa iz stavka 1. ovoga članka pružatelji medijskih
usluga, pružatelji elektroničkih publikacija te pružatelji usluga
platformi za razmjenu videozapisa mogu, prema potrebi, surađivati s
drugim sektorima, kao što su industrija, trgovina, profesionalne i
potrošačke udruge te druge pravne osobe.

\(4\) Kodekse koregulacije mora odobriti Vijeće te moraju biti
objavljeni na njihovoj mrežnoj stranici.

\(5\) Utvrđeni kodeksi ponašanja Europske unije koji su javno objavljeni
ne utječu na primjenu nacionalnih kodeksa ponašanja.

Članak 13.

Pružatelji audiovizualnih medijskih usluga dužni su primateljima usluge
omogućiti jednostavan, izravan i stalan pristup najmanje sljedećim
informacijama:

-- nazivu pružatelja medijskih usluga

-- adresi na kojoj pružatelj medijskih usluga ima poslovni nastan

-- detaljnim podatcima o pružatelju medijskih usluga, uključujući adresu
njegove elektroničke pošte ili mrežnu stranicu, što omogućuje brže,
izravno i učinkovito stupanje u kontakt s njim

-- vlasničkoj strukturi koja se objavljuje na mrežnim stranicama

-- impresumu

-- nadležnim regulatornim i/ili nadzornim tijelima.

Članak 14.

\(1\) Zabranjene su audio i/ili audiovizualne medijske usluge koje
ugrožavaju ustavni poredak i nacionalnu sigurnost te javno potiču na
počinjenje kaznenog djela terorizma iz članka 99. Kaznenog zakona
(»Narodne novine«, br. 125/11., 144/12., 56/15., 61/15., 101/17.,
118/18. i 126/19.).

\(2\) U audio i/ili audiovizualnim medijskim uslugama zabranjeno je
poticati, pogodovati poticanju i širenju mržnje ili diskriminacije na
osnovi rasne ili etničke pripadnosti ili boje kože, spola, jezika,
vjere, političkog ili drugog uvjerenja, nacionalnog ili socijalnog
podrijetla, imovnog stanja, članstva u sindikatu, obrazovanja,
društvenog položaja, bračnog ili obiteljskog statusa, dobi, zdravstvenog
stanja, invaliditeta, genetskog naslijeđa, rodnog identiteta,
izražavanja ili spolne orijentacije te antisemitizma i ksenofobije,
ideja fašističkih, nacističkih, komunističkih i drugih totalitarnih
režima.

Članak 15.

U audiovizualnim i radijskim programima te sadržajima elektroničkih
publikacija treba:

-- objavljivati točne informacije, poštovati ljudska prava i temeljne
slobode

-- pridonositi slobodnom oblikovanju mišljenja, svestranom i objektivnom
informiranju slušatelja i gledatelja, kao i njihovoj izobrazbi i zabavi

-- promicati hrvatske kulturne stečevine i poticati slušatelje i
gledatelje na sudjelovanje u kulturnom životu

-- promicati međunarodno razumijevanje i osjećaj javnosti za pravdu,
braniti demokratske slobode, služiti zaštiti okoliša, poticati
ravnopravnost žena i muškaraca

-- promicati ravnopravnost pripadnika nacionalnih manjina

-- promicati ravnopravnost osoba s invaliditetom i djece s teškoćama u
razvoju.

### III. AUDIO I AUDIOVIZUALNE MEDIJSKE USLUGE

Članak 16.

\(1\) Pružatelji audiovizualnih medijskih usluga ne smiju prenositi
audiovizualna djela izvan razdoblja utvrđenih ugovorom s nositeljima
prava.

\(2\) U proizvodnji i objavljivanju audiovizualnih ili radijskih
programa pružatelji medijskih usluga moraju poštovati autorska prava i
srodna prava te su dužni pribaviti odobrenje ovlaštene organizacije za
kolektivno ostvarivanje autorskih i srodnih prava.

Članak 17.

\(1\) Nagradna natjecanja ili različite oblike nagradnog sudjelovanja
gledatelja ili slušatelja u audiovizualnom ili radijskom programu
pružatelj medijskih usluga obvezan je provoditi pravedno, uz objavu
nedvosmislenih pravila o tim sadržajima te javno obećanoj nagradi.

\(2\) Uvjete za pružanje audio i audiovizualnih medijskih usluga koje
uključuju sadržaje iz stavka 1. ovoga članka Vijeće pobliže uređuje
pravilnikom.

Članak 18.

\(1\) Nakladnici televizije i pružatelji medijskih usluga iz članaka 26.
i 92. ovoga Zakona dužni su stalno i postupno korištenjem
proporcionalnih mjera svoje usluge učiniti pristupačnijima djeci s
teškoćama u razvoju i osobama s invaliditetom.

\(2\) Vijeće, radi provedbe obveze iz stavka 1. ovoga članka, potiče
pružatelje medijskih usluga da razviju akcijske planove o pristupačnosti
u odnosu na stalno i postupno povećanje pristupačnosti svojih usluga
djeci s teškoćama u razvoju i osobama s invaliditetom.

\(3\) Pružatelji medijskih usluga dužni su jednom godišnje, a najkasnije
do 1. rujna, izvijestiti Vijeće o poduzetim mjerama iz stavka 1. ovoga
članka.

\(4\) Agencija za elektroničke medije (u daljnjem tekstu: Agencija)
internetska je kontaktna točka za pružanje informacija i primanje
pritužbi u pogledu svih pitanja pristupačnosti iz ovoga članka.

\(5\) Vijeće je dužno izvijestiti Europsku komisiju o provedbi obveze iz
stavka 1. ovoga članka najkasnije do 19. prosinca 2022. te svake tri
godine nakon toga.

Članak 19.

\(1\) Vijeće promiče programe za razvoj znanja i vještina medijske
pismenosti.

\(2\) Vijeće je dužno izvijestiti Europsku komisiju o provedbi obveze iz
stavka 1. ovoga članka najkasnije do 19. prosinca 2022. te svake tri
godine nakon toga, a sukladno smjernicama Europske komisije.

Članak 20.

\(1\) Radi trenutne zaštite pravnog poretka te zaštite života,
sigurnosti, zdravlja stanovništva ili imovine veće vrijednosti, za
trajanja velikih prirodnih nepogoda ili velikih nesreća, katastrofa ili
epidemija zaraznih bolesti prema posebnom zakonu ministar naredbom može
pružateljima medijskih usluga narediti obveznu objavu proglasa i
službenih priopćenja nadležnih državnih tijela bez naknade.

\(2\) Pružatelji medijskih usluga dužni su obavijesti iz stavka 1. ovoga
članka objaviti na način da budu pristupačne i djeci s teškoćama u
razvoju i osobama s invaliditetom.

Članak 21.

\(1\) Audiovizualna komercijalna komunikacija mora biti odmah
prepoznatljiva kao takva.

\(2\) Nisu dopuštene prikrivene audiovizualne komercijalne komunikacije.

\(3\) Audiovizualna komercijalna komunikacija ne smije koristiti
podsvjesne tehnike.

\(4\) Audiovizualne komercijalne komunikacije ne smiju:

-- dovoditi u pitanje poštovanje ljudskog dostojanstva

-- uključivati ili promicati bilo kakvu diskriminaciju na temelju rase
ili etničke pripadnosti ili boje kože, spola, jezika, vjere, političkog
ili drugog uvjerenja, nacionalnosti ili socijalnog podrijetla, imovnog
stanja, članstva u sindikatu, obrazovanja, društvenog položaja, bračnog
ili obiteljskog statusa, dobi, zdravstvenog stanja, invaliditeta,
genetskog nasljeđa, rodnog identiteta, izražavanja ili spolne
orijentacije

-- poticati ponašanje koje je štetno za zdravlje ili sigurnost

-- poticati ponašanje koje šteti zaštiti okoliša.

\(5\) Nije dopušten niti jedan oblik audiovizualnih komercijalnih
komunikacija koje promiču cigarete i druge duhanske proizvode, kao i
elektroničke cigarete i spremnike za njihovo ponovno punjenje.

\(6\) Audiovizualne komercijalne komunikacije koje promiču alkoholna
pića ne smiju biti posebno usmjerene na maloljetnike i ne smiju poticati
na neumjerenu konzumaciju takvih pića, kao i prikazivati djecu i mladež
koji konzumiraju takva pića.

\(7\) Nisu dopuštene audiovizualne komercijalne komunikacije koje
promiču lijekove i liječenje koji su dostupni samo na liječnički recept.

\(8\) Audiovizualne komercijalne komunikacije ne smiju:

-- prouzročiti fizičku, psihičku ili moralnu štetu maloljetnicima

-- izravno poticati maloljetnike na kupnju ili unajmljivanje proizvoda
ili usluge, iskorištavajući njihovo neiskustvo ili lakovjernost

-- izravno poticati maloljetnike na uvjeravanje njihovih roditelja ili
drugih na kupnju robe ili usluga koje se oglašavaju

-- iskorištavati posebno povjerenje koje maloljetnici imaju u roditelje,
učitelje ili druge osobe

-- neopravdano pokazivati maloljetnike u opasnim prilikama.

\(9\) Audiovizualne komercijalne komunikacije koje promiču alkoholna
pića u audiovizualnim medijskim uslugama na zahtjev, uz iznimku
pokroviteljstva i plasmana proizvoda, moraju ispunjavati kriterije
propisane člankom 35. stavkom 5. ovoga Zakona.

\(10\) Audiovizualne komercijalne komunikacije vezane uz igre na sreću
ne smiju se emitirati u programima namijenjenim djeci.

\(11\) Audiovizualne komercijalne komunikacije vezane uz igre na sreću
moraju sadržavati poruku o postojanju rizika razvijanja ovisnosti o
igrama na sreću.

\(12\) Audiovizualna komercijalna komunikacija ne smije biti više od 5 %
glasnija od ostatka audiovizualnog programa, radijskog programa ili
elektroničke komunikacije.

\(13\) Pružatelji medijskih usluga dužni su u skladu s člankom 12. ovoga
Zakona utvrditi pravila ponašanja u pogledu dječjih programa koji
sadržavaju ili su popraćeni neprimjerenom audiovizualnom komercijalnom
komunikacijom u vezi s hranom i pićima koji sadrže hranjive tvari i
sastojke s prehrambenim ili fiziološkim učinkom, a posebno onih kao što
su masnoća, transmasne kiseline, sol/natrij i šećeri, čija se pretjerana
uporaba u općoj prehrani ne preporučuje.

\(14\) Pružatelji medijskih usluga dužni su u skladu s člankom 12. ovoga
Zakona utvrditi pravila ponašanja u pogledu neprimjerenih audiovizualnih
komercijalnih komunikacija za alkoholna pića koja moraju biti usmjerena
na učinkovito smanjenje izloženosti maloljetnika alkoholnim pićima.

\(15\) Vijeće će na svojoj mrežnoj stranici objaviti pravila ponašanja
koja su prihvaćena sukladno stavcima 13. i 14. ovoga članka.

Članak 22.

\(1\) Audiovizualne medijske usluge i programi te sadržaji elektroničkih
publikacija pod pokroviteljstvom moraju zadovoljavati sljedeće uvjete:

-- ni u kakvim se okolnostima na njihov sadržaj i, u slučaju
televizijskog emitiranja, na njihov raspored ne smije utjecati na način
da se djeluje na odgovornost i uredničku neovisnost pružatelja medijskih
usluga

-- ne smiju izravno poticati na kupnju ili najam roba ili usluga,
osobito posebnim promotivnim upućivanjem na tu robu i usluge

-- gledatelje se mora jasno obavijestiti o postojanju sporazuma o
pokroviteljstvu

-- programi pod pokroviteljstvom moraju biti jasno označeni kao takvi
imenom, znakom tvrtke i/ili drugim simbolom pokrovitelja, kao što je
primjerice upućivanje na njegov/njegove proizvod/prozvode ili
njegovu/njegove uslugu/usluge ili njegov žig na primjeren način za
programe i u primjerenom trajanju na početku, tijekom te na kraju
programa, emisije ili svakog pojedinačnog priloga.

\(2\) Audiovizualne medijske usluge ili programi ne smiju biti pod
pokroviteljstvom gospodarskog subjekta čija je glavna djelatnost
proizvodnja ili prodaja cigareta i drugih duhanskih proizvoda, kao i
elektroničkih cigareta i spremnika za ponovno punjenje.

\(3\) Kad su audiovizualne medijske usluge ili programi pod
pokroviteljstvom gospodarskog subjekta čije djelatnosti uključuju
proizvodnju ili prodaju lijekova i liječenje, može se promicati ime ili
ugled toga gospodarskog subjekta, ali se ne smiju promicati određeni
lijekovi ili liječenje dostupni isključivo na liječnički recept.

\(4\) Vijesti i program o tekućim događanjima ne smiju biti pod
pokroviteljstvom.

\(5\) Nije dopušteno prikazivanje znaka tvrtke ili žiga pokrovitelja
tijekom dječjih programa, dokumentarnih i vjerskih programa.

\(6\) Odredbe ovoga članka na odgovarajući se način primjenjuju i na
medijske usluge radija.

\(7\) Vijeće pravilnikom propisuje način i trajanje označavanja programa
pod pokroviteljstvom iz stavka 1. podstavka 4. ovoga članka.

Članak 23.

\(1\) Plasman proizvoda nije dopušten u vijestima i programima o tekućim
događanjima, programima o potrošačkim pitanjima, vjerskom programu i
dječjem programu.

\(2\) Audiovizualni programi koji sadrže plasman proizvoda moraju
ispunjavati sve sljedeće uvjete:

-- na njihov sadržaj i organizaciju u okviru rasporeda, u slučaju
televizijskog emitiranja ili u okviru kataloga, u slučaju audiovizualnih
medijskih usluga na zahtjev, ni u kojem se slučaju ne utječe na način
kojim se utječe na odgovornost i uredničku neovisnost pružatelja
medijskih usluga

-- ne smiju izravno poticati na kupnju ili najam roba ili usluga,
osobito posebnim promotivnim upućivanjem na tu robu ili usluge

-- ne smiju neprilično isticati dotični proizvod

-- gledatelje se mora jasno obavijestiti o postojanju plasmana proizvoda
na najavnoj i/ili odjavnoj špici te kada se audiovizualni program
nastavi nakon stanke za oglašavanje, kako ne bi došlo do zbunjivanja
gledatelja.

\(3\) Iznimno, odredbe stavka 2. podstavka 4. ovoga članka ne
primjenjuju se kada audiovizualni program koji sadrži plasman proizvoda
ne proizvodi niti naručuje sam pružatelj medijskih usluga ili
gospodarski subjekt povezan s pružateljem medijskih usluga.

\(4\) Audiovizualni programi ne smiju uključivati plasman sljedećih
proizvoda:

-- cigareta i drugih duhanskih proizvoda, kao i elektroničkih cigareta i
spremnika za njihovo ponovno punjenje ili plasman proizvoda gospodarskog
subjekta čija je glavna djelatnost proizvodnja ili prodaja cigareta i
drugih duhanskih proizvoda, kao i elektroničkih cigareta i spremnika za
njihovo ponovno punjenje ili

-- posebnih lijekova ili liječenja dostupnih samo na liječnički recept.

\(5\) Odredbe ovoga članka primjenjuju se samo na programe proizvedene
nakon 19. prosinca 2009.

\(6\) Vijeće pravilnikom propisuje tehničke i druge mjere kojima se
gledatelji obavještavaju o plasmanu proizvoda u programima.

Članak 24.

\(1\) U audiovizualnim medijskim uslugama i radijskim programima te
sadržajima elektroničkih publikacija nije dopušteno:

-- objavljivati priloge koji vrijeđaju dostojanstvo čovjeka

-- objavljivati priloge osobito nemoralnog i pornografskog sadržaja

-- na bilo koji način poticati, promicati i veličati nasilje i kriminal
te poticati građane, a posebice djecu i mladež, na uporabu duhanskih
proizvoda, alkohola, droga ili svih drugih oblika ovisnosti.

\(2\) Nisu dopuštene audiovizualne medijske usluge i radijski programi
te sadržaji elektroničkih publikacija koji mogu ozbiljno naštetiti
fizičkom, mentalnom ili moralnom razvoju maloljetnika, posebno oni koji
uključuju bezrazložno nasilje.

\(3\) Audiovizualne medijske usluge i radijske programe za koje je
vjerojatno da bi mogli naštetiti fizičkom, mentalnom ili moralnom
razvoju maloljetnika nije dopušteno objavljivati, osim kada je pružatelj
medijske usluge osigurao, odabirom vremena emitiranja, alatima za
provjeru dobi ili bilo kojom tehničkom mjerom, da ih maloljetnici u
području prijenosa neće, uobičajeno, čuti ili gledati. Ako se
audiovizualne komercijalne komunikacije vezane uz igre na sreću te
audiovizualne medijske usluge i radijski programi emitiraju u
nekodiranom obliku, pružatelj medijske usluge obvezan je osigurati da im
prethodi zvučno upozorenje ili da ih je moguće prepoznati s pomoću
vizualnih simbola za cijelo vrijeme njihova trajanja.

\(4\) Audiovizualne medijske usluge koje sadrže vizualne efekte koji
mogu izazvati epilepsiju moraju biti označene odgovarajućom tehničkom
mjerom.

\(5\) Nije dopušteno objavljivanje informacije kojom se otkriva
identitet djeteta do 18. godine života uključenog u slučajeve bilo kojeg
oblika nasilja, bez obzira je li svjedok, žrtva ili počinitelj ili je
dijete pokušalo ili izvršilo samoubojstvo, a niti iznositi pojedinosti
iz djetetovih obiteljskih odnosa i privatnog života.

\(6\) Osobni podatci maloljetnika koje su prikupili ili na drugi način
dobili pružatelji medijskih usluga u okviru tehničkih mjera za zaštitu
maloljetnika ne smiju se obrađivati u komercijalne svrhe, kao što su
izravni marketing, izrada profila i ciljano bihevioralno oglašavanje.

\(7\) Vijeće pravilnikom propisuje tehničke mjere i način postupanja
nakladnika televizije i/ili radija u slučaju iz stavaka 2. do 5. ovoga
članka.

Članak 25.

\(1\) Pružatelji medijskih usluga i elektroničkih publikacija dužni su
do najkasnije 10. svibnja tekuće godine putem informacijskog sustava
pružatelja medijskih usluga na mrežnim stranicama Agencije dostaviti
Agenciji izvješće o ostvarenim prihodima za prethodnu godinu.

\(2\) Izvješće iz stavka 1. ovoga članka sadrži podatke o ostvarenim
iznosima:

-- prihoda od obavljanja djelatnosti definiranih člankom 81. stavkom 1.
ovoga Zakona

-- prihoda od primljenih državnih potpora i potpora male vrijednosti

-- prihoda od jedinica lokalne i područne (regionalne) samouprave

-- prihoda na temelju članka 38. ovoga Zakona i

-- svih preostalih prihoda iskazanih zbirno.

\(3\) Ostvareni iznosi prihoda iz stavka 2. podstavaka 2. do 4. ovoga
članka iskazuju se pojedinačno uz navođenje subjekata od kojih je
ostvaren svaki pojedinačni prihod.

\(4\) Obveza iz stavka 1. ovoga članka primjenjuje se i na one
pružatelje medijskih usluga i elektroničkih publikacija koji tijekom
godine dobiju koncesiju i/ili dopuštenje za obavljanje djelatnosti i/ili
budu upisani u knjigu pružatelja elektroničkih publikacija, od dana
davanja koncesije i/ili dopuštenja za obavljanje djelatnosti odnosno od
dana upisa u knjigu pružatelja elektroničkih publikacija.

\(5\) Agencija, pružatelji medijskih usluga i elektroničkih publikacija
objavit će na svojim mrežnim stranicama izvješće iz stavka 1. ovoga
članka.

\(6\) Agencija naputkom propisuje sadržaj, oblik i način izvršenja
izvješća iz stavka 1. ovoga članka.

### IV. AUDIO I AUDIOVIZUALNE MEDIJSKE USLUGE NA ZAHTJEV

Članak 26.

\(1\) Djelatnost pružanja audio i/ili audiovizualnih medijskih usluga na
zahtjev može obavljati pravna ili fizička osoba koja ispunjava uvjete iz
članaka 6. ili 7. ovoga Zakona i ima dopuštenje Vijeća za obavljanje ove
djelatnosti (u daljnjem tekstu: pružatelj medijskih usluga na zahtjev).

\(2\) Dopuštenje iz stavka 1. ovoga članka Vijeće daje na temelju
zahtjeva pružatelja medijskih usluga na zahtjev koji je ostvario
tehničke uvjete za prijenos audiovizualnog i/ili radijskog programa i
programske osnove koja sadrži programsko usmjerenje pružatelja medijskih
usluga na zahtjev, opće ili specijalizirano.

\(3\) Prije donošenja odluke o davanju dopuštenja Vijeće je ovlašteno s
regulatornim tijelima drugih država članica Europske unije razmijeniti
informacije o pružatelju medijskih usluga na zahtjev ako se djelatnost
iz stavka 1. ovoga članka odnosi i na druge države članice Europske
unije.

\(4\) Vijeće je dužno donijeti odluku o davanju ili uskraćivanju
dopuštenja iz stavka 1. ovoga članka najkasnije u roku od 45 dana od
prijma urednog zahtjeva.

\(5\) Na temelju odluke o davanju dopuštenja iz stavka 1. ovoga članka
pružatelj medijskih usluga na zahtjev upisuje se u Upisnik koji vodi
Agencija.

\(6\) Vijeće će po službenoj dužnosti donijeti odluku o ukidanju
dopuštenja iz stavka 1. ovoga članka i brisati pružatelja medijskih
usluga iz Upisnika u sljedećim slučajevima:

-- ako pružatelj medijskih usluga u pisanom obliku izvijesti Vijeće o
prestanku obavljanja djelatnosti

-- ako pružatelj medijskih usluga prekine obavljati djelatnost u
razdoblju duljem od godine dana

-- ako pružatelj medijskih usluga više ne ispunjava tehničke uvjete
prijenosa audiovizualnog i/ili radijskog programa

-- ako je pružatelju medijskih usluga pravomoćnom odlukom suda
zabranjeno obavljanje upisane djelatnosti te

-- nakon prestanka pravne osobe pružatelja medijskih usluga ili
prestanka obrta.

\(7\) Dopuštenje za obavljanje djelatnosti pružanja audio i/ili
audiovizualnih medijskih usluga na zahtjev ne može se prenijeti na drugu
osobu.

\(8\) Popis pružatelja medijskih usluga iz stavka 1. ovoga članka Vijeće
objavljuje na svojoj mrežnoj stranici.

\(9\) Sadržaj i način vođenja Upisnika iz stavka 5. ovoga članka
propisuje Vijeće naputkom iz članka 7. stavka 11. ovoga Zakona.

Članak 27. (NN [114/22](https://www.zakon.hr/cms.htm?id=54082))

\(1\) Pružatelji audiovizualnih medijskih usluga na zahtjev moraju
osigurati najmanje 30 % udjela europskih djela u svojim katalozima te
osigurati njihovo isticanje i na naslovnoj stranici kataloga.

\(2\) Pružatelji audiovizualnih medijskih usluga na zahtjev dužni su
uložiti 2 % ukupnog godišnjeg brutoprihoda u proizvodnju hrvatskih
audiovizualnih djela neovisnih proizvođača ili otkupiti proizvedena
hrvatska audiovizualna djela neovisnih proizvođača.

\(3\) Pružatelji audiovizualnih medijskih usluga na zahtjev dužni su
ostvarivati i povećavati udio europskih djela u katalogu programa
sukladno kriterijima i načinu koji pravilnikom iz članka 48. stavka 8.
ovoga Zakona utvrdi Vijeće.

\(4\) Obveza iz stavaka 1. i 2. ovoga članka ne primjenjuje se na
pružatelje medijskih usluga s niskim prometom ili malom publikom, a
sukladno smjernicama koje izdaje Europska komisija.

\(5\) Izvješće o provedbi obveze iz stavaka 1., 2. i 3. ovoga članka
pružatelji audiovizualnih medijskih usluga na zahtjev dužni su dostaviti
Vijeću najkasnije do 31. siječnja za prethodnu godinu na obrascima koje
utvrdi Vijeće.

\(6\) Vijeće je dužno izvijestiti Europsku komisiju o provedbi stavka 1.
ovoga članka najkasnije do 19. prosinca 2021. te svake dvije godine
nakon toga.

Članak 28.

\(1\) Pružatelji audiovizualnih medijskih usluga na zahtjev koji su
usmjereni prema publici u Republici Hrvatskoj, a čiji je poslovni nastan
u drugim državama članicama Europske unije, dužni su:

-- uplaćivati financijski doprinos za provedbu Nacionalnog programa
promicanja audiovizualnog stvaralaštva za proizvodnju europskih djela
sukladno zakonu kojim je uređena audiovizualna djelatnost

-- uložiti 2 % ukupnog godišnjeg brutoprihoda u proizvodnju hrvatskih
audiovizualnih djela neovisnih proizvođača ili otkupiti proizvedena
hrvatska audiovizualna djela neovisnih proizvođača.

\(2\) Ulaganje iz stavka 1. podstavka 2. ovoga članka može se kumulirati
kroz dvije godine.

\(3\) Obveze iz stavka 1. ovoga članka odnose se na prihode koje je
pružatelj medijske usluge na zahtjev ostvario obavljanjem djelatnosti u
Republici Hrvatskoj. Podatke o prihodima ostvarenim od oglašavanja i od
pretplate pružatelji medijskih usluga na zahtjev trebaju dostaviti u
obliku financijskih izvješća koja su ovjerile neovisne revizorske
tvrtke.

\(4\) Pružateljima medijskih usluga na zahtjev koji imaju nastan u
Republici Hrvatskoj, a koji su usmjereni prema publici u drugim državama
članicama Europske unije koje su uvele financijski doprinos, iznos
uplaćenog doprinosa u drugim državama uzima se u obzir pri izračunu.

\(5\) Obveze iz stavka 1. ovoga članka ne primjenjuju se na pružatelje
medijskih usluga s niskim prometom ili malom publikom, a sukladno
smjernicama koje izdaje Europska komisija.

\(6\) Vijeće je dužno izvijestiti Europsku komisiju o provedbi obveze iz
stavka 1. ovoga članka najkasnije do 19. prosinca 2021. te svake dvije
godine nakon toga.

### V. MEDIJSKE USLUGE TELEVIZIJE I RADIJA

Članak 29.

\(1\) Djelatnost pružanja medijskih usluga televizije i/ili radija može
obavljati pravna i fizička osoba (u daljnjem tekstu: nakladnik
televizije i/ili radija) koja je upisana u sudski ili drugi odgovarajući
registar u Republici Hrvatskoj u skladu s ovim Zakonom, a koja je dobila
koncesiju te sklopila ugovor o koncesiji u skladu s ovim Zakonom i
zakonom kojim se uređuju koncesije.

\(2\) Za obavljanje djelatnosti iz stavka 1. ovoga članka pored općih i
programskih uvjeta propisanih ovim Zakonom nakladnik televizije i/ili
radija mora ispuniti posebne tehničke, prostorne, financijske i
kadrovske uvjete.

\(3\) Uvjete iz stavka 2. ovoga članka i način utvrđivanja uvjeta
pravilnikom propisuje Vijeće.

Članak 30.

\(1\) Programska osnova općeg televizijskog ili radijskog programskog
kanala izražava se opisno i kvantitativno, kao minimalni udio određene
programske vrste u ukupnom godišnjem vremenu emitiranja tog kanala.

\(2\) Zbroj udjela programskih vrsta u programskoj osnovi iz stavka 1.
ovoga članka mora iznositi najmanje 70 % ukupnoga godišnjeg vremena
objavljivanja.

\(3\) Programska osnova iz stavka 1. ovoga članka mora sadržavati
programsku shemu kojom se određuje:

-- vrsta audiovizualnog ili radijskog programa, odnosno njihovo
razvrstavanje u pojedine skupine

-- predviđeni kvantitativni razmjer između pojedinih skupina sadržaja

-- predviđeni opseg vlastitih i udio hrvatskih audio i audiovizualnih
djela

-- vrijeme objavljivanja.

\(4\) Nakladnik televizije programskom osnovom iz stavka 1. ovoga članka
utvrđuje udio europskih djela iz članaka 47. i 48. ovoga Zakona i
audiovizualnih djela neovisnih proizvođača iz članaka 49. i 50. ovoga
Zakona.

\(5\) Programska osnova specijaliziranog televizijskog ili radijskog
programskog kanala mora sadržavati programsku shemu kojom se određuje:

-- vrsta audiovizualnog ili radijskog programa, od kojih više od 80 %
moraju biti istovrsni programi

-- predviđeni kvantitativni razmjer između pojedinih skupina sadržaja

-- predviđeni opseg vlastitih i udio hrvatskih audio i audiovizualnih
djela

-- udio europskih djela iz članaka 47. i 48. ovoga Zakona,
audiovizualnih djela neovisnih proizvođača iz članaka 49. i 50. ovoga
Zakona i drugih djela za nakladnike specijaliziranog televizijskog
programa

-- vrijeme objavljivanja.

\(6\) Promjena odnosno dopuna programske osnove iz stavaka 3. i 5. ovoga
članka ne može se tražiti u roku od 24 mjeseca od dana potpisivanja
ugovora odnosno od dana davanja dopuštenja.

\(7\) Za promjenu ili dopunu programske osnove iz stavaka 3. i 5. ovoga
članka nakladnik televizije i/ili radija dužan je pribaviti prethodno
mišljenje uredništva koje čine glavni urednik i urednici pojedinih
audiovizualnih ili radijskih programa većinom glasova članova
uredništva.

\(8\) Za promjenu ili dopunu programske osnove iz stavaka 3. i 5. ovoga
članka koja se odnosi na više od 10 % njezina sadržaja na temelju kojeg
je dana koncesija, nakladnik televizije i/ili radija mora pribaviti
prethodnu suglasnost Vijeća. Uz zahtjev za prethodnu suglasnost prilaže
se i mišljenje iz stavka 7. ovoga članka.

\(9\) Programska je osnova prilog i čini sastavni dio ugovora o radu
između nakladnika televizije i/ili radija i urednika odnosno novinara.
Posebna prava urednika i novinara koja nastaju zbog promjena ili dopuna
programske osnove uređuju se dodatkom ugovoru o radu.

\(10\) Programska osnova nakladnika televizije i/ili radija na temelju
koje je dana koncesija, kao i njezine eventualne izmjene javne su i
objavljuju se na mrežnoj stranici Vijeća.

Članak 31.

\(1\) Nakladnik televizije i/ili radija mora voditi elektronički
očevidnik o objavljenom audiovizualnom ili radijskom programu i mora
čuvati snimke cjelovito objavljenog programa najmanje 90 dana od
objavljivanja, a u slučaju prigovora ili spora, snimku spornog sadržaja
dužan je čuvati do okončanja spora.

\(2\) Nakladnik televizije i/ili radija iz stavka 1. ovoga članka dužan
je na zahtjev Vijeća, u roku od pet dana od dana primitka zahtjeva,
dostaviti snimku objavljenog audiovizualnog ili radijskog programa.

\(3\) Način vođenja očevidnika iz stavka 1. ovoga članka, njegov sadržaj
te kvalitetu snimke i tehničke pojedinosti o prijenosu uživo programa
putem interneta propisuje Vijeće pravilnikom iz članka 29. stavka 3.
ovoga Zakona.

Članak 32.

Državna tijela i njihovi predstavnici, političke stranke te sindikati i
različite interesne skupine ne smiju utjecati na nakladnika televizije
i/ili radija glede stvaranja audiovizualnog ili radijskog programa.

Članak 33.

\(1\) Oglašavanje i teletrgovina moraju biti lako prepoznatljivi i
razlikovati se od uredničkog sadržaja. Ne dovodeći u pitanje uporabu
novih tehnika oglašavanja, oglašavanje i teletrgovina moraju se jasno
odvojiti od drugih dijelova programa putem vizualnih/grafičkih i zvučnih
sredstava.

\(2\) Pojedinačni kratki televizijski oglasi i kratki oglasi za
teletrgovinu dopušteni su u sportskim događanjima te predstavljaju
iznimku.

\(3\) Usporedno oglašavanje dopušteno je samo uz ispunjenje pretpostavki
iz zakona kojim se uređuje pitanje nedopuštenog oglašavanja.

Članak 34.

\(1\) U oglašavanju i teletrgovini koji su namijenjeni maloljetnicima
ili koji koriste maloljetnike ne smije se objavljivati ništa što bi
moglo nauditi njihovim interesima, uzimajući u obzir njihovu posebnu
osjetljivost i podložnost te se ne smije prouzročiti moralna ili fizička
šteta maloljetnicima.

\(2\) Nije dopušteno oglašavanje u kojem se žene i muškarci prikazuju na
uvredljiv ili ponižavajući način, s obzirom na spol ili spolnu
orijentaciju.

\(3\) Nije dopušteno oglašavanje političkih stranaka, koalicija i
nezavisnih zastupnika u Hrvatskome saboru te članova predstavničkih
tijela jedinica lokalne i područne (regionalne) samouprave izabranih s
liste grupe birača, osim za vrijeme izborne promidžbe sukladno posebnim
propisima ili posebnim propisima kojima se uređuje provedba izbora.

Članak 35.

\(1\) Nije dopušteno oglašavanje i teletrgovina oružja, streljiva i
pirotehničkih sredstava, duhana i duhanskih proizvoda te droge.

\(2\) Oglašavanje lijekova, medicinskih proizvoda i liječenja mora
odgovarati uvjetima propisanim zakonom kojim se uređuje područje
lijekova i zakonom kojim se uređuju medicinski proizvodi, kao i
podzakonskim aktima donesenim na temelju tih zakona te odredbama ovoga
Zakona.

\(3\) Nije dopuštena teletrgovina lijekova i liječenja.

\(4\) Nije dopušteno oglašavanje i teletrgovina alkohola i alkoholnih
pića, osim ako posebnim propisima nije drukčije propisano.

\(5\) Oglašavanje i teletrgovina alkohola i alkoholnih pića, uključujući
piva i mješavine piva s voćnim sokovima, voćnim nektarima,
osvježavajućim bezalkoholnim pićima te voćnim vinima iz stavka 4. ovoga
članka, moraju udovoljavati sljedećim kriterijima:

-- ne smiju biti usmjereni posebno na maloljetnike ili, posebice,
prikazivati maloljetnike koji konzumiraju takva pića

-- ne smiju povezivati konzumiranje alkohola s poboljšanim fizičkim
stanjem ili vožnjom

-- ne smiju stvarati dojam da potrošnja alkohola pridonosi društvenom
ili seksualnom uspjehu

-- ne smiju tvrditi da alkohol ima ljekovita svojstva ili da je
stimulans, sedativ ili sredstvo za rješavanje osobnih problema

-- ne smiju poticati neumjerenu potrošnju alkohola ili prikazivati
apstinenciju ili umjerenost u negativnom smislu

-- ne smiju stavljati naglasak na visok sadržaj alkohola kao pozitivno
svojstvo pića.

\(6\) Kriteriji za oglašavanje i teletrgovinu alkohola i alkoholnih pića
iz stavka 5. ovoga članka primjenjuju se i na energetska pića.

Članak 36.

\(1\) Trajanje kratkih televizijskih oglasa i kratkih oglasa za
teletrgovinu u razdoblju između 6 i 18 sati ne smije prekoračiti 20 %
tog razdoblja. Trajanje kratkih televizijskih oglasa i kratkih oglasa za
teletrgovinu u razdoblju između 18 i 24 sata ne smije prekoračiti 20 %
tog razdoblja.

\(2\) Odredbe stavka 1. ovoga članka ne primjenjuju se na televizijske
programske kanale koji su isključivo posvećeni oglašavanju i
teletrgovini te za televizijske programske kanale koji su isključivo
posvećeni samopromidžbi iz članka 40. stavka 2. ovoga Zakona.

\(3\) Odredba stavka 1. ovoga članka ne primjenjuje se na najave
nakladnika televizije vezane uz vlastite programe i sporedne proizvode
neposredno proizišle iz tih programa ili s programima i audiovizualnim
medijskim uslugama drugih subjekata koji pripadaju istoj grupi
televizijskih nakladnika, najave pokroviteljstva, plasman proizvoda i
neutralne okvire između uredničkog sadržaja i spotova za televizijsko
oglašavanje ili za teletrgovinu te između kratkih televizijskih oglasa.

\(4\) Oglašavanje i teletrgovina u audiovizualnom programu umetat će se
između programa. Oglašavanje i teletrgovina mogu se umetati i za vrijeme
audiovizualnog programa, ali tako da integritet programa i prava
nositelja prava ne budu oštećeni, uzimajući u obzir prirodne stanke u
programu, kao i trajanje i značaj programa.

\(5\) Prijenos filmova snimljenih za televiziju, isključujući serije,
serijale i dokumentarne emisije, kinematografskih djela i vijesti može
se prekidati oglašavanjem i/ili teletrgovinom, jednom u svakom
predviđenom razdoblju od najmanje 30 minuta.

\(6\) Oglašavanje i teletrgovina neće se umetati u prijenos vjerskih
službi.

\(7\) Programi za djecu koji su kraći od 30 minuta ne smiju se prekidati
kratkim televizijskim oglasima. Programi za djecu mogu se prekinuti
oglašavanjem jednom za svako predviđeno razdoblje od najmanje 30 minuta,
pod uvjetom da je predviđeno trajanje programa dulje od 30 minuta.

\(8\) Programe za djecu zabranjeno je prekidati teletrgovinom tijekom
cijelog trajanja te objavljivati kratke oglase za teletrgovinu deset
minuta prije početka i poslije završetka dječjeg programa.

\(9\) Odredbe ovoga članka ne odnose se na oglašavanje u radijskim
programima.

Članak 37.

\(1\) Poruke humanitarnog karaktera koje se odnose na prikupljanje
humanitarne pomoći i/ili provođenje humanitarne akcije te poruke koje
potiču temeljne društvene vrijednosti koje se besplatno emitiraju u
programima pružatelja medijskih usluga dopuštene su pod uvjetima:

-- da se radi o pravnoj osobi koja je pribavila rješenje kojim se
odobrava stalno prikupljanje humanitarne pomoći ili pravnoj odnosno
fizičkoj osobi koja je pribavila rješenje kojim se odobrava provođenje
humanitarne akcije, a sukladno zakonu kojim je uređeno prikupljanje i
pružanje humanitarne pomoći

-- da se radi o sadržaju koji nije zabranjen odredbama ovoga Zakona.

\(2\) Emitiranje poruka iz stavka 1. ovoga članka ne ubraja se u
dopušteno vrijeme oglašavanja.

Članak 38.

\(1\) Tijela državne uprave i javne ustanove kojima je osnivač Republika
Hrvatska, kao i pravne osobe u vlasništvu ili pretežitom vlasništvu
Republike Hrvatske dužne su 15 % godišnjeg iznosa namijenjenog promidžbi
ili oglašavanju svojih usluga ili aktivnosti utrošiti na oglašavanje u
audiovizualnim ili radijskim programima regionalnih i lokalnih
nakladnika televizije i/ili radija i/ili kod pružatelja elektroničkih
publikacija upisanih u Upisnik pružatelja elektroničkih publikacija.

\(2\) Tijela i pravne osobe iz stavka 1. ovoga članka dužna su do 31.
ožujka svake kalendarske godine izvijestiti Vijeće o obavljenom
oglašavanju u protekloj godini i objaviti podatke o oglašavanju na
svojim mrežnim stranicama.

Članak 39.

Ako su sredstva za proizvodnju i objavljivanje programa regionalnih i
lokalnih nakladnika televizije i/ili radija te elektroničkih publikacija
osigurana u proračunima tijela državne uprave i javnim ustanovama kojima
je osnivač Republika Hrvatska, kao i pravnih osoba u vlasništvu ili
pretežitom vlasništvu Republike Hrvatske, proračunima jedinica lokalne i
područne (regionalne) samouprave, ta se sredstva dodjeljuju putem javnog
poziva, a na temelju javno objavljenih kriterija.

Članak 40.

\(1\) Izlozi namijenjeni za teletrgovinu moraju biti jasno određeni kao
takvi uz pomoć vizualnih i zvučnih sredstava i bez prekida trajati
najmanje 15 minuta.

\(2\) Odredbe ovoga Zakona odgovarajuće se primjenjuju na televizijske
programske kanale koji su isključivo posvećeni oglašavanju i
teletrgovini te na televizijske programske kanale koji su isključivo
posvećeni samopromidžbi, osim odredbi članka 36. stavaka 4. do 8. i
članaka 42. i 44. ovoga Zakona.

Članak 41.

Političke stranke, nezavisni zastupnici u Hrvatskome saboru i članovi
predstavničkih tijela jedinica lokalne i područne (regionalne)
samouprave izabrani s liste grupe birača i koalicije ne smiju biti
pokrovitelji audiovizualnog ili radijskog programa, osim u vrijeme
izborne promidžbe sukladno posebnom zakonu.

Članak 42.

\(1\) Svi audiovizualni ili radijski programi koji se objavljuju putem
radijskog ili televizijskog emitiranja svakog dana od 0 do 24 sata ulaze
u dnevno vrijeme objavljivanja, osim kada je ovim Zakonom drukčije
propisano.

\(2\) Godišnje vrijeme objavljivanja prema ovom Zakonu obuhvaća sve
audiovizualne ili radijske programe koji se objave od 1. siječnja do 31.
prosinca pojedine godine, osim programa koji su ovim Zakonom od tog
izuzeti.

\(3\) Nakladnik radija na državnoj i regionalnoj razini te na razini
županije i Grada Zagreba mora objavljivati najmanje 18 sati radijskog
programa dnevno, a nakladnik radija na nižoj razini od razine županije
mora objavljivati najmanje šest sati radijskog programa dnevno, osim ako
ugovorom o koncesiji nije utvrđeno dulje vrijeme trajanja programa.

\(4\) Nakladnik televizije na državnoj i regionalnoj razini te na razini
županija i Grada Zagreba mora objavljivati najmanje 12 sati
audiovizualnog programa dnevno, a nakladnik televizije na nižoj razini
od razine županije mora objavljivati najmanje šest sati audiovizualnog
programa dnevno, osim ako ugovorom o koncesiji nije utvrđeno dulje
vrijeme trajanja programa.

\(5\) Nakladnik televizije i/ili radija čije je područje pokrivanja do
19.999 stanovnika mora najmanje 4 % ukupnog tjednog audiovizualnog i/ili
radijskog programa posvetiti priopćivanju vijesti i obavijesti s
područja koncesije, osim ako ugovorom o koncesiji nije utvrđeno dulje
vrijeme posvećeno priopćivanju vijesti i obavijesti.

\(6\) Nakladnik televizije i/ili radija čije je područje pokrivanja od
20.000 do 99.999 stanovnika mora najmanje 5 % ukupnog tjednog
audiovizualnog i/ili radijskog programa posvetiti priopćivanju vijesti i
obavijesti s područja koncesije, osim ako ugovorom o koncesiji nije
utvrđeno dulje vrijeme posvećeno priopćivanju vijesti i obavijesti.

\(7\) Nakladnik televizije i/ili radija čije je područje pokrivanja od
100.000 do 199.999 stanovnika mora najmanje 6 % ukupnog tjednog
audiovizualnog i/ili radijskog programa posvetiti priopćivanju vijesti i
obavijesti s područja koncesije, osim ako ugovorom o koncesiji nije
utvrđeno dulje vrijeme posvećeno priopćivanju vijesti i obavijesti.

\(8\) Nakladnik televizije i/ili radija čije je područje pokrivanja veće
od 200.000 stanovnika mora najmanje 7 % ukupnog tjednog audiovizualnog
i/ili radijskog programa posvetiti priopćivanju vijesti i obavijesti s
područja koncesije, osim ako ugovorom o koncesiji nije utvrđeno dulje
vrijeme posvećeno priopćivanju vijesti i obavijesti.

\(9\) Nakladnik televizije i/ili radija na državnoj razini mora dnevno
objavljivati informativni program u trajanju od najmanje 30 minuta.

\(10\) Nakladnik televizije na državnoj razini u okviru vremena
propisanog stavkom 9. ovoga članka dužan je emitirati najmanje jednu
informativnu emisiju u trajanju od najmanje 15 minuta, osim ako ugovorom
o koncesiji nije utvrđeno dulje vrijeme trajanja programa odnosno
informativne emisije.

\(11\) U vrijeme izborne promidžbe nakladnik televizije i/ili radija
mora omogućiti svim političkim strankama promidžbu pod jednakim uvjetima
sukladno izbornim propisima i uputama nadležnog tijela koje nadzire ili
provodi izbore.

\(12\) Odredbe stavaka 5. do 10. ovoga članka ne odnose se na nakladnika
specijaliziranog televizijskog i/ili radijskog programskog kanala.

Članak 43.

\(1\) Vlastitom proizvodnjom smatraju se informativne, igrane,
obrazovne, dokumentarne, zabavne, kulturno-umjetničke, glazbene,
sportske i druge emisije te drugi izvorno proizvedeni audiovizualni
i/ili radijski programi i audiovizualna djela, čiji je proizvođač
nakladnik televizije i/ili radija ili su proizvedeni po njegovoj
narudžbi i za njegov račun.

\(2\) Ako je pri izradi audiovizualnog i/ili radijskog programa odnosno
audiovizualnog djela sudjelovalo više nakladnika televizije i/ili radija
s ulogom u vlastitu proizvodnju, svakome se ubraja dio razmjeran ulogu.

\(3\) U vlastitu proizvodnju ubrajaju se premijera i prva repriza
hrvatskih audiovizualnih djela.

\(4\) U vlastitu proizvodnju radijskog programa u skladu s odredbama
članka 45. ovoga Zakona ubraja se i objavljivanje hrvatske glazbe.

\(5\) Oglasi, naplatne obavijesti, najave i promocija programa,
teletrgovina, panoramski prikaz uživo i programi koji se bave klađenjem,
proricanjem budućnosti, davanjem savjeta gledanjem u karte, gatanjima i
drugim sličnim uslugama koje nisu znanstveno utemeljene ne smatraju se
audiovizualnim i/ili radijskim programima nastalim u vlastitoj
proizvodnji.

\(6\) Vijeće pravilnikom propisuje detaljnija mjerila i definicije za
određivanje audiovizualnih ili radijskih programa koji se smatraju
vlastitom proizvodnjom.

Članak 44.

\(1\) U razdoblju od 15. lipnja do 15. rujna te od 15. prosinca do 15.
siječnja udio vlastite proizvodnje mora iznositi najmanje 15 % tjednog
vremena objavljivanja svakog audiovizualnog programa nakladnika
televizije, a od toga najmanje 50 % između 16 i 22 sata.

\(2\) U razdoblju od 16. rujna do 14. prosinca te od 16. siječnja do 14.
lipnja udio vlastite proizvodnje mora iznositi najmanje 25 % tjednog
vremena objavljivanja svakog audiovizualnog programa nakladnika
televizije, a od toga najmanje 50 % između 16 i 22 sata.

\(3\) Udio vlastite proizvodnje mora iznositi najmanje 30 % tjednog
vremena objavljivanja svakog radijskog programa nakladnika radija.

\(4\) Repriziranje radijske ili televizijske emisije mora biti jasno
označeno u skladu s tehničkim mogućnostima. U udio iz stavaka 1. i 2.
ovoga članka može se ubrojiti samo prva repriza emisije.

\(5\) Odredbe ovoga članka ne odnose se na nakladnika specijaliziranog
televizijskog i/ili radijskog programskog kanala.

\(6\) Vijeće pravilnikom propisuje pojmove i način označavanja emisija
iz stavka 4. ovoga članka.

Članak 45.

\(1\) Hrvatska glazba mora činiti najmanje 25 % dnevnog objavljivanja
glazbenog programa predviđenog programskom shemom radijskog programa, od
čega najmanje 20 % mora biti objavljeno između 6 i 22 sata.

\(2\) U udio iz članka 44. stavka 3. ovoga Zakona može se ubrojiti
najviše 25 % vremena dnevnog objavljivanja u kojem se izvodi hrvatska
glazba.

\(3\) Ako udio hrvatske glazbe čini najmanje 40 % dnevnog objavljivanja
glazbenog programa predviđenog programskom shemom radijskog programa, od
čega je najmanje 30 % objavljeno između 6 i 22 sata, u udio iz članka
44. stavka 3. ovoga Zakona može se ubrojiti najviše 30 % vremena dnevnog
objavljivanja u kojem se izvodi hrvatska glazba.

\(4\) Odredbe ovoga članka ne odnose se na nakladnika specijaliziranog
radijskog programskog kanala.

Članak 46.

\(1\) Hrvatska audiovizualna djela prema ovom Zakonu djela su izvorno
proizvedena na hrvatskom jeziku ili djela namijenjena nacionalnim
manjinama na njihovim jezicima, kao i djela hrvatske kulturne baštine.

\(2\) Audiovizualnim djelima iz stavka 1. ovoga članka smatraju se:

-- igrani i dokumentarni filmovi, animirani filmovi, eksperimentalni
filmovi, multimedijski i transmedijski projekti, televizijske serije i
filmovi te sva druga audiovizualna djela koja su umjetnički i/ili
autorski izraz bez obzira na tehnologiju kojom su nastala, podlogu na
kojoj su fiksirana te način na koji se prikazuju

-- djela čiji je producent ili koproducent pravna osoba sa sjedištem u
Republici Hrvatskoj registrirana za proizvodnju audiovizualnih djela

-- djela u kojima je redatelj državljanin Republike Hrvatske ili je
sudjelovanje hrvatskih autora, glumaca i drugih hrvatskih umjetnika i
djelatnika i/ili hrvatskog kapitala od većeg značenja.

\(3\) Vijeće pravilnikom propisuje detaljnija mjerila za određivanje
programa koji se smatraju hrvatskim audiovizualnim djelima.

Članak 47.

\(1\) Europska djela u smislu ovoga Zakona jesu:

-- djela koja potječu iz država članica Europske unije

-- djela koja potječu iz europskih država članica Europske konvencije o
prekograničnoj televiziji te ispunjavaju uvjete propisane stavkom 3.
ovoga članka

-- djela koja su proizvedena u koprodukciji u okviru sporazuma koji se
odnose na audiovizualni sektor i koji su sklopljeni između Europske
unije i trećih zemalja i koja ispunjavaju uvjete definirane u svakom od
tih sporazuma.

\(2\) Odredbe stavka 1. podstavaka 2. i 3. ovoga članka odnose se samo
na države u kojima audiovizualna djela koja potječu iz država članica
Europske unije nisu predmet diskriminacijskih mjera.

\(3\) Djela iz stavka 1. podstavaka 1. i 2. ovoga članka jesu ona koja
su ostvarili pretežito autori i radnici s prebivalištem u državi ili
državama iz stavka 1. podstavaka 1. i 2. ovoga članka ako udovoljavaju
jednom od sljedećih uvjeta:

-- ako proizvođači tih djela imaju poslovni nastan u jednoj ili više
navedenih država ili

-- ako je pojedino djelo nastalo pod nadzorom i stvarnom kontrolom
jednog ili više proizvođača koji imaju poslovni nastan u jednoj ili više
navedenih država ili

-- ako je doprinos koproducenata iz navedenih država prevladavajući u
odnosu na ukupne troškove koprodukcije, a koprodukciju ne kontrolira
jedan ili više proizvođača s poslovnim nastanom izvan navedenih država.

\(4\) Djela koja se ne smatraju europskim djelima u smislu stavka 1.
ovoga članka, a nastala su u okviru bilateralnih koprodukcijskih ugovora
sklopljenih između država članica Europske unije i trećih zemalja,
smatrat će se europskim djelima ako većinski dio ukupnih troškova
proizvodnje snose koproducenti iz Europske unije, a proizvodnju ne
nadzire jedan ili više proizvođača s poslovnim nastanom izvan područja
država članica Europske unije.

Članak 48.

\(1\) Nakladnik televizije mora postići da europska djela čine više od
50 % njegova godišnjeg vremena objavljivanja, od čega barem polovina
moraju biti hrvatska audiovizualna djela.

\(2\) U godišnje vrijeme objavljivanja iz ovoga članka ne ubraja se
vrijeme namijenjeno vijestima, sportskim događanjima, igrama,
oglašavanju, uslugama teleteksta i teletrgovini.

\(3\) U opseg udjela europskih djela ubrajaju se audiovizualna djela
vlastite proizvodnje i hrvatska audiovizualna djela.

\(4\) Izvješće o provedbi iz stavaka 1. i 8. ovoga članka nakladnici
televizije dužni su dostaviti Vijeću najkasnije do 31. siječnja na
obrascima koje utvrdi Vijeće.

\(5\) Odredbe stavaka 1. do 4. i stavak 8. ovoga članka ne primjenjuju
se na nakladnika televizije koji ima koncesiju lokalne razine i nije
povezan u nacionalnu mrežu.

\(6\) Odredba stavka 1. ovoga članka koja se odnosi na udio hrvatskih
audiovizualnih djela primjenjuje se i na pružatelje specijaliziranog
kanala u dijelu programa koji ne pripada specijaliziranom programu.

\(7\) Vijeće je dužno izvijestiti Europsku komisiju o provedbi obveza iz
stavaka 1. do 4. ovoga članka svake dvije godine.

\(8\) Ako nakladnik televizije koji je započeo s emitiranjem programa
danom stupanja na snagu ovoga Zakona ne postigne opseg udjela europskih
djela iz stavka 1. ovoga članka, mora svake godine povećati udio tih
djela u odnosu na prošlu godinu sukladno kriterijima i načinu utvrđenom
pravilnikom koji donosi Vijeće, uzimajući u obzir njegove obveze
informativnog, obrazovnog, kulturnog i zabavnog značaja prema svojim
gledateljima, a pritom je najmanji početni opseg 20 %.

\(9\) Pravilnikom iz stavka 8. ovoga članka propisuju se i način
podnošenja izvješća, podatci koje izvješće mora sadržavati, način
dokazivanja podrijetla te prihvatljivi dokazi o podrijetlu.

Članak 49.

\(1\) Neovisni proizvođač audiovizualnih djela (u daljnjem tekstu:
neovisni proizvođač) je pravna osoba koja ispunjava sljedeće uvjete:

-- registrirana je za obavljanje djelatnosti proizvodnje audiovizualnih
djela i ima sjedište u Republici Hrvatskoj ili u jednoj od država
članica Europske unije

-- nema vlasnički udio nakladnika televizije i/ili pružatelja
audiovizualne medijske usluge

-- u svom je poslovanju neovisna o nakladniku televizije i/ili
pružatelju audiovizualne medijske usluge

-- kod pojedinačnog nakladnika televizije i/ili pružatelja audiovizualne
medijske usluge u razdoblju od tri godine ne participira s više od 90 %
svog ukupno ostvarenog prihoda

-- raspolaže sekundarnim pravima na audiovizualnom djelu.

\(2\) Neovisni je proizvođač i pravna osoba koja je registrirana za
obavljanje djelatnosti proizvodnje audiovizualnih djela, a ima sjedište
u jednoj od trećih zemalja, ako europska djela čine većinski udio
njegove audiovizualne proizvodnje u posljednje tri godine i uz to
ispunjava uvjete iz stavka 1. podstavaka 2. i 3. ovoga članka.

\(3\) Neovisni proizvođač mora uložiti najmanje 5 % financijskih
sredstava za pokriće ukupnih troškova proizvodnje audiovizualnih djela
odnosno koprodukcije.

Članak 50.

\(1\) Nakladnik televizije mora osigurati da udio europskih djela
neovisnih proizvođača u godišnjem audiovizualnom programu iznosi
najmanje 10 % vremena.

\(2\) Nakladnik televizije koji ne postigne opseg udjela audiovizualnih
djela neovisnih proizvođača iz stavka 1. ovoga članka mora svake godine
povećavati udio tih djela.

\(3\) Najmanje polovica djela iz ovoga članka mora biti proizvedena u
posljednjih pet godina.

\(4\) U godišnje vrijeme objavljivanja iz ovoga članka ne ubraja se
vrijeme namijenjeno vijestima, sportskim događanjima, igrama,
oglašavanju, uslugama teleteksta i teletrgovini.

\(5\) Izvješće i dokaze o provedbi obveze iz stavaka 1. i 2. ovoga
članka nakladnici televizije dužni su dostaviti Vijeću najkasnije do 31.
siječnja za prethodnu godinu na obrascima koje utvrdi Vijeće.

\(6\) Odredbe stavaka 1. do 4. ovoga članka ne odnose se na nakladnika
televizije koji ima koncesiju lokalne razine i nije povezan u nacionalnu
mrežu te na nakladnike s niskim prometom ili malom publikom sukladno
smjernicama koje izdaje Europska komisija.

\(7\) Odredbe stavaka 1. do 4. ovoga članka primjenjuju se i na
pružatelje medijskih usluga specijaliziranog kanala koji nije namijenjen
sportskim događanjima, glazbi i informativnom programu.

\(8\) Vijeće je dužno izvijestiti Europsku komisiju o provedbi
stavaka 1. do 3. ovoga članka najkasnije do 3. listopada 2021. te svake
dvije godine nakon toga.

\(9\) Vijeće pravilnikom propisuje kriterije i način povećanja opsega
udjela neovisnih proizvođača, uzimajući u obzir njegove obveze
informativnog, obrazovnog, kulturnog i zabavnog značaja prema svojim
gledateljima.

Članak 51.

\(1\) Nakladnik televizije mora osigurati najmanje 5 % ukupnog godišnjeg
brutoprihoda koji je u prethodnoj godini ostvario obavljanjem
djelatnosti za djela hrvatskih neovisnih proizvođača.

\(2\) Udio iz stavka 1. ovoga članka ubraja se u udio iz članka 50.
stavka 1. ovoga Zakona.

\(3\) Nakladnik televizije koji ne postigne opseg udjela audiovizualnih
djela hrvatski neovisnih proizvođača mora svake godine povećavati udio
tih djela sukladno kriterijima i načinu utvrđenom pravilnikom iz članka
50. stavka 9. ovoga Zakona.

\(4\) Izvješće i dokaze o provedbi obveze iz stavka 1. ovoga članka
nakladnici televizije dužni su dostaviti Vijeću najkasnije do 31.
siječnja za prethodnu godinu na obrascima koje utvrdi Vijeće.

\(5\) Odredbe stavka 1. ovoga članka ne odnose se na nakladnika
televizije koji ima koncesiju lokalne razine i nije povezan u nacionalnu
mrežu, na nakladnike specijaliziranih programa te na nakladnike s niskim
prometom ili malom publikom sukladno smjernicama koje izdaje Europska
komisija.

Članak 52.

\(1\) Za potrebe kratkih vijesti svaki nakladnik televizije i/ili radija
s poslovnim nastanom u Europskoj uniji ima pod jednakim uvjetima pravo
na pristup događajima od velikog interesa za javnost koje na osnovi
isključivih prava prenose nakladnici televizije i/ili radija koji su
unutar nadležnosti Republike Hrvatske.

\(2\) Vijeće osigurava pristup događajima iz stavaka 1. i 12. ovoga
članka na način da nakladniku televizije i/ili radija dopusti slobodan
odabir kratkih isječaka iz prijenosnog signala drugog nakladnika
televizije i/ili radija uz označavanje najmanje njihova izvora, osim ako
to nije moguće iz praktičnih razloga.

\(3\) Nakladnik televizije i/ili radija može, prije i umjesto pristupa
prijenosnom signalu u smislu stavka 2. ovoga članka, ostvariti pristup
događajima iz stavaka 1. i 12. ovoga članka i pristupom mjestu takvih
događaja radi snimanja kratkog isječka ili korištenjem snimljenog
materijala drugog nakladnika televizije i/ili radija koji ima isključiva
prava na prijenos događaja od velikog interesa za javnost.

\(4\) Kratki isječci koriste se isključivo za programe općih vijesti, a
u audiovizualnim medijskim uslugama na zahtjev mogu se koristiti samo
ako isti pružatelj medijskih usluga nudi isti program uz vremensku
odgodu.

\(5\) Kratkom informacijom prema ovom članku smatra se obavijest u
trajanju od najviše minutu i pol koja se objavljuje u okviru općih
informativnih programa, uključujući specijalizirane sportske kanale.

\(6\) Nakladnik televizije i/ili radija koji prenosi događaj od velikog
interesa za javnost smije od drugog nakladnika televizije i/ili radija
kao naknadu tražiti samo plaćanje stvarnih troškova koji nastanu radi
izvršavanja te obveze nakladnika. Predviđena naknada ne smije
premašivati dodatne troškove izravno nastale omogućivanjem pristupa.

\(7\) Pravo na kratku informaciju mora se izvršiti na način da se ne
prekida tijek događaja.

\(8\) Kada se događaj od značajnog interesa za javnost sastoji od više
organizacijski samostalnih zbivanja, svako se samostalno zbivanje u
pogledu ostvarivanja prava na kratku informaciju smatra događajem od
velikog interesa za javnost.

\(9\) Kada događaj od velikog interesa za javnost traje dva ili više
dana, nakladnik televizije i/ili radija ima pravo svaki dan proizvesti
jednu kratku informaciju o tom događaju.

\(10\) Nakladnik televizije i/ili radija koji je iskoristio pravo na
kratku informaciju mora omogućiti jednokratno korištenje snimke drugom
nakladniku televizije i/ili radija koji događaj nije mogao snimiti te
ima pravo za to tražiti naknadu razmjernog dijela stvarnih troškova te
navođenje svojeg imena odnosno imena tvrtke na objavi.

\(11\) Pravo na kratku informaciju može se u skladu s člankom 12. ovoga
Zakona utvrditi i u pogledu pristupa događajima od velikog interesa za
javnost koji se ne prenose na osnovi isključivih prava.

\(12\) Ako je nakladnik televizije i/ili radija s poslovnim nastanom u
Republici Hrvatskoj ostvario isključiva prava na događaj od velikog
interesa za javnost, drugi nakladnik televizije i/ili radija osnovan u
Republici Hrvatskoj može tražiti pristup navedenom događaju od tog
nakladnika televizije i/ili radija. Svi nakladnici televizije i/ili
radija imaju pravo na pristup događajima od značajnog interesa za
javnost pod jednakim uvjetima.

\(13\) Način osiguranja pristupa prijenosnom signalu propisuje Vijeće
pravilnikom, uz prethodnu suglasnost Vijeća Hrvatske regulatorne
agencije za mrežne djelatnosti.

Članak 53.

\(1\) Nakladnik televizije ne smije na temelju dobivenih isključivih
prava emitirati događaje za koje se smatra da su od velike važnosti za
društvo na način kojim bi znatnom dijelu javnosti u Republici Hrvatskoj
uskratio mogućnost praćenja takvih događaja putem izravnog prijenosa ili
odgođenog prijenosa na televiziji slobodnog pristupa.

\(2\) Vijeće utvrđuje popis događaja iz stavka 1. ovoga članka, bilo
nacionalnih bilo stranih, za koje smatra da su od velike važnosti za
društvo te određuje trebaju li ti događaji biti u cijelosti ili
djelomično dostupni za izravan prijenos ili, gdje je to prijeko potrebno
ili primjereno u javnom interesu iz objektivnih razloga, u cijelosti ili
djelomično odgođen prijenos.

\(3\) Vijeće je dužno o popisu iz stavka 2. ovoga članka i drugim
mjerama koje je poduzelo ili namjerava poduzimati odmah obavijestiti
Europsku komisiju koja provodi postupak utvrđivanja njihove usklađenosti
s pravom Europske unije i priopćivanja ostalim državama članicama
Europske unije. Obavijest o utvrđenom popisu i mjerama Vijeće će
dostaviti i državama potpisnicama međunarodnih ugovora koji obvezuju
Republiku Hrvatsku.

\(4\) Nakladnici televizije unutar nadležnosti Republike Hrvatske ne
smiju koristiti isključiva prava koja su kupili nakon stupanja na snagu
ovoga Zakona na način da znatnom dijelu javnosti u drugoj državi članici
Europske unije ili državi potpisnici međunarodnog ugovora koji obvezuje
Republiku Hrvatsku uskrate mogućnost praćenja događaja koji su od velike
važnosti za društvo sukladno njezinu nacionalnom zakonodavstvu, a koje
je ona odredila za cjelovit ili djelomičan izravan prijenos ili, gdje je
to prijeko potrebno ili primjereno u javnom interesu iz objektivnih
razloga, cjelovit ili djelomičan odgođen prijenos na televiziji
slobodnog pristupa.

\(5\) Suprotno je ovom Zakonu ako događaj iz stavka 1. ovoga članka na
temelju dobivenih isključivih prava prenosi nakladnik televizije čiji
audiovizualni program može pratiti manje od 80 % stanovništva Republike
Hrvatske ili je za praćenje tog programa potrebno dodatno plaćanje osim
pristojbe propisane posebnim zakonom kojim se uređuje Hrvatska
radiotelevizija.

Članak 54.

\(1\) Nakladnici televizije i/ili radija mogu se uz prethodnu suglasnost
Vijeća programski povezivati u regionalne ili nacionalne mreže, s
regionalnim i širim pokrivanjem područja, pod sljedećim uvjetima:

-- da povezani nakladnici televizije i/ili radija posebnim aktom imenuju
odgovornog urednika zajedničkog programa koji odgovara za prenošenje
audiovizualnog i/ili radijskog programa u skladu s ovim Zakonom, a akt o
imenovanju dostave Vijeću 15 dana prije početka objavljivanja
zajedničkog audiovizualnog i/ili radijskog programa

-- da zajednički program ne iznosi više od 30 % dnevnog vremena
objavljivanja

-- da je zajednička vlastita proizvodnja povezanih nakladnika televizije
i/ili radija na hrvatskom jeziku te da dnevno iznosi najmanje 10 %
audiovizualnog i/ili radijskog programa koji se objavljuju putem mreže

-- da povezani nakladnici televizije i/ili radija oblikuju zajedničku
programsku osnovu i pisani akt o načinu izvršavanja programske osnove te
oba dokumenta dostave Vijeću radi pribavljanja prethodne suglasnosti.

\(2\) Nacionalna mreža programa je audiovizualni ili radijski program iz
ovoga članka koji je dostupan za više od 60 % stanovništva Republike
Hrvatske. Regionalna mreža programa je audiovizualni ili radijski
program iz ovoga članka koji je dostupan za više od 70 % stanovništva
regije.

\(3\) Regionalna ili nacionalna mreža iz ovoga članka u pogledu
programskih zahtjeva i ograničenja iz ovoga Zakona smatra se
jedinstvenim audiovizualnim ili radijskim programom.

\(4\) Odredbe ovoga članka ne primjenjuju se na neprofitne nakladnike
televizije i/ili radija.

Članak 55.

\(1\) Neprofitni pružatelji medijskih usluga mogu biti neprofitni
nakladnici televizije i/ili radija te neprofitni pružatelji medijskih
usluga iz članaka 26. i 92. ovoga Zakona. Neprofitni pružatelji
medijskih usluga i neprofitni pružatelji elektroničkih publikacija mogu
biti domaće i strane udruge i njihovi savezi, zaklade, ustanove,
umjetničke organizacije, komore, sindikati, udruge poslodavaca te sve
druge pravne osobe kojima temeljni cilj osnivanja i djelovanja nije
stjecanje dobiti, za koje iz posebnih propisa proizlazi da su
neprofitnog karaktera sukladno zakonu kojim se uređuje financijsko
poslovanje i računovodstvo neprofitnih organizacija.

\(2\) Dobit od djelatnosti iz stavka 1. ovoga članka neprofitni
pružatelji medijskih usluga i neprofitni pružatelji elektroničkih
publikacija smiju koristiti samo za unapređenje i razvoj vlastite
djelatnosti.

\(3\) Plaće radnika i naknade članovima tijela upravljanja i nadzora
neprofitnih pružatelja medijskih usluga i neprofitnih pružatelja
elektroničkih publikacija koji se financiraju većim djelom iz javnih
sredstava ne mogu premašiti iznos dobiven umnoškom najvećeg koeficijenta
složenosti poslova za radna mjesta I. vrste i osnovice za izračun plaće
sukladno zakonu kojim se uređuju plaće u javnim službama i podzakonskom
propisu kojim se utvrđuju koeficijenti složenosti poslova za područje
kulture.

\(4\) Status neprofitnog pružatelja medijskih usluga u skladu s ovim
Zakonom odlukom utvrđuje Vijeće pri objavi obavijesti o namjeri davanja
koncesije ili dopuštenja za obavljanje djelatnosti. Za vrijeme trajanja
ugovora o koncesiji ili dopuštenja za obavljanje djelatnosti ne može se
mijenjati status neprofitnog pružatelja medijskih usluga.

\(5\) Neprofitni pružatelji elektroničkih publikacija upisuju se u
Upisnik iz članka 7. stavka 11. ovoga Zakona na temelju odluke Vijeća
koja se donosi na njihov zahtjev. Neprofitni pružatelj elektroničkih
publikacija ne može se brisati iz Upisnika dok se ne opravdaju
dodijeljena sredstva iz Fonda za poticanje pluralizma i raznovrsnosti
elektroničkih medija (u daljnjem tekstu: Fond) odnosno dok se ne izvrši
povrat dodijeljenih sredstava sukladno odluci Vijeća.

\(6\) Detaljne kriterije upisa u Upisnik neprofitnog pružatelja
elektroničkih publikacija u skladu s ovim Zakonom utvrđuje Vijeće
naputkom iz članka 7. stavka 11. ovoga Zakona.

\(7\) Neprofitni pružatelj medijskih usluga može objavljivati
promidžbene poruke u trajanju do tri minute u jednom satu.

Članak 56.

\(1\) Obrazovne ustanove, studentske udruge i školske udruge s pravnom
osobnošću mogu biti nakladnici audiovizualnog i/ili radijskog programa
ako programe proizvode i objavljuju pretežito učenici odnosno studenti,
a namijenjeni su školskoj odnosno studentskoj javnosti te ako djelatnost
obavljaju kao neprofitni audiovizualni i/ili radijski program.

\(2\) Programi nakladnika iz stavka 1. ovoga članka jesu informacije
svih vrsta i autorska djela i predmeti srodnih prava kojima je svrha
obavještavanje te zadovoljavanje obrazovnih, znanstvenih, stručnih,
umjetničkih, kulturnih i drugih potreba djece i mladih, studentske i
šire javnosti.

\(3\) Status nakladnika iz stavka 1. ovoga članka u skladu s ovim
Zakonom odlukom utvrđuje Vijeće pri davanju odnosno oduzimanju
koncesije.

### VI. ZAŠTIĆENE USLUGE

Članak 57.

\(1\) Zabranjeno je izrađivanje, proizvodnja, uvoz, distribucija,
prodaja, davanje u najam, zakup ili posjedovanje nedopuštenih sredstava
koja omogućuju pristup zaštićenoj usluzi za komercijalne svrhe.

\(2\) Zabranjeno je instaliranje, održavanje ili zamjena sredstava iz
stavka 1. ovoga članka za komercijalne svrhe.

\(3\) Zabranjene su komercijalne komunikacije koje promoviraju
nedopuštena sredstva, kao i plasiranje ili oglašavanje takvih sredstava.

\(4\) Zabranjeno je privatno posjedovanje nedopuštenih sredstava koja
omogućuju pristup zaštićenoj usluzi.

Članak 58.

Zabranjeno je ograničavati pružanje zaštićenih usluga ili pratećih
usluga, koje potječu iz druge države članice Europske unije, te
ograničavati slobodu prometa sredstava uvjetovanog pristupa.

Članak 59.

\(1\) Pružatelju zaštićene usluge osigurava se sudska zaštita.

\(2\) Pružatelj zaštićene usluge može protiv povreditelja prava
ostvariti pravnu zaštitu i naknadu štete prema općim pravilima o naknadi
štete.

Članak 60.

Nadzor nad provedbom odredbi članka 57. ovoga Zakona, pored Vijeća,
provode u okviru svojeg djelokruga tržišni inspektori Državnog
inspektorata i inspektori elektroničkih komunikacija Hrvatske
regulatorne agencije za mrežne djelatnosti.

### VII. ZAŠTITA PLURALIZMA I RAZNOVRSNOSTI ELEKTRONIČKIH MEDIJA

Članak 61.

\(1\) Pružatelji medijskih usluga dužni su, u roku od pet dana, Agenciji
dostaviti podatke o pravnoj osobi i sjedištu odnosno imenu i prezimenu
te prebivalištu svih pravnih i fizičkih osoba koje su neposredno ili
posredno postale imatelji dionica ili poslovnih udjela u tom pružatelju
medijskih usluga, s podatkom o postotku dionica ili poslovnih udjela.

\(2\) Pružatelji medijskih usluga dužni su dostaviti Agenciji ovjerene
preslike isprava o stjecanju dionica ili poslovnih udjela u tom
pružatelju medijskih usluga tijekom prethodne godine te izvadak iz
Registra stvarnih vlasnika. Isprave o stjecanju ne dostavljaju se za
dionice i udjele do 1 % vrijednosti kapitala.

\(3\) Pružatelju medijskih usluga koji ne izvrši obveze iz stavaka 1. i
2. ovoga članka Vijeće će uputiti pisano upozorenje s obrazloženjem
mogućih sankcija za neizvršenje obveze.

\(4\) Svaku promjenu podataka iz stavka 1. ovoga članka vezanu uz
vlasničku strukturu pružatelj medijskih usluga obvezan je objaviti u
»Narodnim novinama«. Podaci o dioničarima i nositeljima udjela do 1 %
vrijednosti kapitala objavljuju se zbirno.

\(5\) Zabranjuje se prikrivanje vlasničke strukture pružatelja medijskih
usluga ili vlasništva stjecatelja dionica ili poslovnih udjela u
pružatelju medijskih usluga bilo kojim pravnim poslom. Pravni poslovi
kojima se prikriva vlasnička struktura pružatelja medijskih usluga ili
vlasništvo stjecatelja dionica ili poslovnih udjela u pružatelju
medijskih usluga jesu ništetni.

Članak 62.

\(1\) Pružatelji medijskih usluga moraju u pisanom obliku prijaviti
tijelu nadležnom za zaštitu tržišnog natjecanja svaku namjeru provedbe
koncentracije poduzetnika koja ispunjava uvjete za nastanak obveze
prijave namjere provedbe koncentracije u smislu propisa o zaštiti
tržišnog natjecanja.

\(2\) Agencija na zahtjev tijela nadležnog za zaštitu tržišnog
natjecanja dostavit će stručno mišljenje u roku od 30 dana od zaprimanja
zahtjeva za dostavu tog mišljenja. Ako nakon isteka tog roka Agencija ne
dostavi zatraženo mišljenje, smatra se da nema primjedaba na provedbu
prijavljene koncentracije iz stavka 1. ovoga članka.

\(3\) Tijelo nadležno za zaštitu tržišnog natjecanja ocjenjuje prijavu
namjere koncentracije iz stavka 1. ovoga članka i donosi odluku u skladu
s odredbama propisa o zaštiti tržišnog natjecanja.

Članak 63.

\(1\) Pružatelji medijskih usluga dužni su u roku od pet dana u pisanom
obliku prijaviti Vijeću svaku promjenu vlasništva, bez obzira na uvjete
utvrđene propisima o zaštiti tržišnog natjecanja, kako bi se ocijenili
učinci vezani uz zaštitu pluralizma i raznovrsnosti elektroničkih
medija.

\(2\) Ako se u postupku provedenom u skladu sa stavkom 1. ovoga članka
utvrdi da nastalim promjenama dolazi do narušavanja pluralizma i
raznovrsnosti elektroničkih medija, Vijeće će donijeti odluku kojom
nalaže pružatelju medijske usluge da u primjerenom roku uskladi promjene
na način koji nije u suprotnosti s odredbama ovoga Zakona.

\(3\) Ako pružatelj medijske usluge ne postupi u skladu s odlukom ili
provede koncentraciju protivno odluci iz stavka 2. ovoga članka,
primijenit će se odredbe ovoga Zakona o prestanku važenja koncesije
prije isteka roka na koji je dana odnosno odredbe o prestanku važenja
dopuštenja za satelitski, internetski, kabelski i drugi oblik prijenosa
audiovizualnog i/ili radijskog programa, a odluku o oduzimanju koncesije
odnosno dopuštenja donosi Vijeće.

Članak 64.

\(1\) Nedopuštena promjena vlasništva vezana uz zaštitu pluralizma i
raznovrsnosti elektroničkih medija u smislu ovoga Zakona smatra se u
sljedećim slučajevima:

-- nakladnik koji ima koncesiju na državnoj razini i ima udio u drugom
nakladniku iste razine ili nižim razinama s više od 25 % i obrnuto

-- nakladnik koji ima koncesiju na državnoj razini i ima udio u kapitalu
nakladnika koji izdaje dnevne novine« koje se tiskaju u više od 3000
primjeraka s udjelom većim od 10 % i obrnuto

-- nakladnik koji ima koncesiju na državnoj razini i istodobno izdaje
dnevne novine koje se tiskaju u nakladi većoj od 3000 primjeraka i
obrnuto

-- nakladnik koji ima koncesiju na regionalnoj ili lokalnoj razini i ima
udio u drugom nakladniku na istom području odnosno području više ili
niže razine s više od 30 % i obrnuto

-- nakladnik koji ima koncesiju i ima udio u pravnoj osobi čija je
djelatnost prikupljanje, oblikovanje i posredovanje oglasa s više od 10
% i obrnuto.

\(2\) S udjelom u kapitalu u drugom nakladniku koji je veći od 25 %
izjednačeni su i drugi pravni oblici zajedničkog djelovanja poduzetnika
koji dovode do toga da jedan poduzetnik ima efektivnu upravnu, kapitalnu
ili organizacijsku kontrolu nad drugim poduzetnikom, kao što su
poduzetnički ugovori, ugovori o zajedničkom djelovanju, dioničarski
ugovori, sporazumi o zajedničkom djelovanju i na druge načine.

\(3\) Slučajevi iz stavaka 1. i 2. ovoga članka primjenjuju se i na
fizičke i pravne osobe koje imaju udjele u nakladniku.

\(4\) Slučajevi iz stavka 1. podstavaka 1., 4. i 5. i stavka 2. ovoga
članka na odgovarajući se način primjenjuju i na pružatelje medijskih
usluga putem satelita, interneta, kabela i drugih dopuštenih oblika
prijenosa.

\(5\) Povezane osobe u smislu ovoga Zakona su osobe koje su međusobno
povezane upravljanjem, kapitalom ili na drugi način koji im omogućuje da
zajednički oblikuju poslovnu politiku, posluju usklađeno s namjerom
postizanja zajedničkih ciljeva, odnosno tako da jedna osoba ima
mogućnost usmjeravati drugu ili na bitan način utjecati na nju u
odlučivanju o financiranju i poslovanju odnosno odlučivanju o
programskoj osnovi medija.

\(6\) Povezane osobe u smislu ovoga Zakona utvrđuju se sukladno
odredbama zakona kojim se uređuju opća porezna pitanja.

Članak 65.

\(1\) Ako ukupni godišnji prihodi od obavljanja djelatnosti jednog
pružatelja medijskih usluga i elektroničkih publikacija dosegnu udio od
40 % u udjelu godišnjih prihoda svih pružatelja medijskih usluga i
elektroničkih publikacija na području Republike Hrvatske, smatra se da
taj pružatelj ima dominantnu ulogu na tržištu te da dolazi do
narušavanja pluralizma i raznovrsnosti elektroničkih medija.

\(2\) U prihode iz stavka 1. ovoga članka računaju se samo prihodi koje
Hrvatska radiotelevizija ostvaruje obavljanjem komercijalne djelatnosti.

\(3\) U vremenu u kojem pružatelj medijske usluge ima dominantnu ulogu
na tržištu, ne može, uz postojeće, stjecati udjele u drugim pružateljima
medijskih usluga niti mu Vijeće može dati novu dodatnu koncesiju odnosno
dopuštenje niti može biti pružatelj nove elektroničke publikacije kojom
se širi poslovanje.

\(4\) U izračun ukupnog godišnjeg prihoda na odgovarajući se način
primjenjuje članak 64. stavci 4. i 5. ovoga Zakona.

Članak 66.

\(1\) Vijeće neće dati koncesiju najpovoljnijem ponuditelju odabranom u
provedenom postupku davanja koncesije ako se utvrdi da bi davanjem
koncesije došlo do narušavanja pluralizma i raznovrsnosti elektroničkih
medija u smislu članka 63. stavka 1. i članka 65. stavka 3. ovoga
Zakona.

\(2\) Svaki podnositelj ponude na objavljenu obavijest o namjeri davanja
koncesije dužan je uz ponudu dostaviti ovjerenu izjavu da eventualnim
dobivanjem koncesije ne dolazi do narušavanja pluralizma i raznovrsnosti
elektroničkih medija u smislu ovoga Zakona.

\(3\) Pružatelj medijskih usluga iz članka 92. ovoga Zakona dužan je uz
zahtjev za izdavanje dopuštenja za satelitski, internetski, kabelski i
drugi oblik prijenosa audiovizualnog i/ili radijskog programa dostaviti
izjavu da se davanjem ovoga dopuštenja ne dolazi do narušavanja
pluralizma i raznovrsnosti elektroničkih medija u smislu ovoga Zakona.

Članak 67.

\(1\) Domaća pravna osoba kojoj su osnivači i strane pravne osobe sa
sjedištem u zemljama u kojima prema propisima tih zemalja nije dopušteno
ili nije moguće utvrditi podrijetlo osnivačkog kapitala, ne može
sudjelovati u postupku davanja koncesije sukladno ovom Zakonu.

\(2\) Ako se naknadno utvrdi da je jedan od osnivača nakladnika
televizije i/ili radija kojemu je dana koncesija strana pravna osoba iz
stavka 1. ovoga članka, primijenit će se odredbe članka 63. ovoga
Zakona.

Članak 68.

\(1\) Nakladnici televizije s koncesijom na državnoj razini imaju obvezu
javno objaviti ponudu za prijenos svojih nenaplatnih televizijskih
kanala za operatore elektroničkih komunikacija koji pružaju uslugu
naplatne televizije krajnjim korisnicima u okviru drugih elektroničkih
komunikacijskih usluga ili samostalno putem svojih kabelskih,
internetskih, pokretnih, satelitskih ili zemaljskih platformi.

\(2\) Stavak 1. ovoga članka ne odnosi se na kanale Hrvatske
radiotelevizije.

\(3\) Ponuda iz stavka 1. ovoga članka mora sadržavati naknadu za
prijenos za svaki od nenaplatnih televizijskih kanala za koji nakladnik
ima koncesiju na državnoj razini i ne smije se uvjetovati ponudom za
druge televizijske kanale, a naknada ne može biti veća od naknade koju
određuje Vijeće za odnosni televizijski kanal prema stavcima 4. i 5.
ovoga članka.

\(4\) Vijeće određuje naknadu koju će nakladnici televizije naplaćivati
za prijenos televizijskih kanala u skladu s obvezom iz stavka 1. ovoga
članka, a naknada se utvrđuje u skladu s načelima razmjernosti,
transparentnosti i nediskriminacije sukladno stavku 5. ovoga članka.

\(5\) Ukupnu naknadu za naplatni prijenos iz stavka 4. ovoga članka svih
nenaplatnih kanala na državnoj razini, isključujući kanale Hrvatske
radiotelevizije, određuje Vijeće u suradnji s Hrvatskom regulatornom
agencijom za mrežne djelatnosti, uzimajući u obzir ukupan broj
nenaplatnih televizijskih kanala s nacionalnom koncesijom, udio
gledanosti nenaplatnih televizijskih kanala s nacionalnom koncesijom u
ukupnom broju televizijskih kanala i ukupan broj korisnika naplatne
televizije. Vijeće će najkasnije šest mjeseci prije isteka roka iz
članka 105. stavka 1. ovoga Zakona usvojiti metodologiju izračuna uz
prethodno provođenje javnog savjetovanja sa zainteresiranom javnošću
koje ne može biti kraće od 30 dana.

\(6\) Naknada iz stavka 5. ovoga članka utvrđuje se svakih pet godina, a
pojedinačne naknade po nenaplatnom kanalu revidiraju se svake dvije
godine i ovise o promjenama u udjelu gledanosti. Iznimno se pojedinačna
naknada može mijenjati i prije proteka dvije godine temeljem zahtjeva
nakladnika ako je došlo do promjene u udjelu gledanosti većem od 5 %.

\(7\) Gledanost kanala obuhvaća gledanost kod operatora elektroničkih
komunikacija u vremenu od 6 do 24 sata sukladno naputku Vijeća.

\(8\) Kanali nakladnika televizije s koncesijom na državnoj razini
moraju biti pozicionirani u prvih petnaest kanala u ponudi operatora
elektroničkih komunikacija, ako nakladnici ne odluče drukčije.

Članak 69.

Odredbe o vlasništvu i zaštiti pluralizma i raznovrsnosti elektroničkih
medija primjenjuju se i na strane pravne i fizičke osobe bez obzira na
to u kojoj državi imaju svoje sjedište odnosno stalno prebivalište, osim
ako je ovim Zakonom drukčije određeno.

### VIII. FOND ZA POTICANJE PLURALIZMA I RAZNOVRSNOSTI ELEKTRONIČKIH MEDIJA

Članak 70.

\(1\) Fondom upravlja Agencija.

\(2\) Izvor financijskih sredstava Fonda jesu sredstva osigurana
odredbama ovoga Zakona, posebnog zakona kojim se uređuje Hrvatska
radiotelevizija i iz drugih izvora.

Članak 71.

\(1\) Sredstvima Fonda poticat će se proizvodnja i objavljivanje
audiovizualnih i radijskih projekata, programa i sadržaja:

-- nakladnika televizije i/ili radija na lokalnoj i regionalnoj razini

-- neprofitnih nakladnika televizije/ili radija

-- neprofitnih pružatelja medijskih usluga iz članaka 26. i 92. ovoga
Zakona

-- pružatelja elektroničkih publikacija, osim elektroničke verzije
novina i časopisa, elektroničkih publikacija nakladnika televizije i/ili
radija te elektroničkih publikacija pružatelja medijskih usluga koji
imaju dopuštenje za obavljanje djelatnosti iz članaka 26. i 92. ovoga
Zakona

-- neprofitnih proizvođača audiovizualnog i/ili radijskog programa.

\(2\) Sredstva iz stavka 1. ovoga članka dodjeljuju se projektima,
programima i sadržajima koji su od javnog interesa i usmjereni na:

-- ostvarivanje prava građana na javno informiranje

-- poticanje kulturne raznolikosti i njegovanje baštine

-- razvoj odgoja i obrazovanja

-- razvoj znanosti

-- razvoj umjetnosti

-- poticanje stvaralaštva na narječjima hrvatskog jezika

-- poticanje posebnih kulturnih projekata i manifestacija

-- nacionalne manjine u Republici Hrvatskoj

-- poticanje razvoja svijesti o ravnopravnosti spolova i drugih najviših
vrednota ustavnog poretka

-- poticanje svijesti o ravnopravnosti rodnih identiteta i spolnoj
orijentaciji

-- poticanje kvalitetnih programa za djecu i mlade kojima je cilj
promicanje njihove dobrobiti

-- podizanje svijesti javnosti o sposobnostima i doprinosu osoba s
invaliditetom, kao i promicanje i poštovanje njihovih prava i
dostojanstva, uključujući borbu protiv stereotipa, predrasuda i štetnih
postupaka prema osobama s invaliditetom

-- povijesno vjerodostojno prikazivanje Domovinskog rata

-- razvoj i poticanje programa medijske pismenosti

-- zaštitu okoliša

-- promociju zdravlja i poticanje zdravstvene kulture.

\(3\) Sredstvima Fonda poticat će se i zapošljavanje visokoobrazovanih
stručnih radnika u nepovoljnom položaju te visokoobrazovanih stručnih
radnika s invaliditetom koje je izravno povezano s proizvodnjom
projekata i sadržaja iz stavka 1. ovoga članka.

\(4\) Programi i sadržaji koji su financirani sredstvima Fonda moraju
biti dostupni bez dodatnih naplata.

\(5\) Kriteriji za dodjelu sredstava Fonda jesu:

1\. značenje projekta za ostvarivanje ciljeva iz stavaka 1., 2. i 3.
ovoga članka

2\. kvaliteta i sadržajna inovativnost projekta

3\. interes za opći odnosno lokalni ili regionalni kulturni razvitak

4\. dostupnost programa i sadržaja osobama s invaliditetom

5\. drugi kriteriji koje utvrdi Vijeće pravilnikom iz stavka 9. ovoga
članka, u skladu s člankom 11. ovoga Zakona.

\(6\) Sredstva Fonda ne mogu se dodjeljivati pružateljima medijskih
usluga iz stavka 1. ovoga članka kojima je Vijeće privremeno oduzelo
koncesiju i/ili izreklo opomenu u prethodna 24 mjeseca i/ili onima koji
su u prethodna 24 mjeseca, računajući od dana objave natječaja u
»Narodnim novinama«, prekršajno kažnjeni na temelju pravomoćne sudske
odluke zbog kršenja odredbi ovoga Zakona, kao ni onima koji nemaju
statut medija.

\(7\) Odluku o dodjeli sredstava Fonda donosi Vijeće.

\(8\) Vijeće je ovlašteno angažirati stručne vrednovatelje radi pomoći
prilikom ocjenjivanja prijava na javni natječaj za raspodjelu sredstava
Fonda. Za stručne vrednovatelje mogu se angažirati osobe iz reda javnih
djelatnika koji su medijski stručnjaci i stručnjaci za audiovizualne
djelatnosti, ugledni intelektualci, priznati umjetnici i ostali javni
djelatnici koji su se istaknuli zalaganjem za razvitak civilnog društva,
obranu ljudskih prava i sloboda, promicanje kulture, znanosti i
umjetnosti, kao i zaštitu slobode medija i izražavanja. Djelokrug, način
rada i utvrđivanje sukoba interesa stručnih vrednovatelja propisuje
Vijeće pravilnikom iz stavka 9. ovoga članka.

\(9\) Na temelju kriterija iz stavka 5. ovoga članka Vijeće pravilnikom
propisuje način i postupak provedbe javnog natječaja za sufinanciranje
audiovizualnih i radijskih projekata i sadržaja iz sredstava Fonda,
omjere raspoređivanja sredstava Fonda između pojedinih vrsta korisnika
sredstava iz stavka 1. ovoga članka, praćenje trošenja sredstava i
ostvarenje programa i sadržaja za koje su dodijeljena. Popis korisnika
sredstava, programa i sadržaja za koje su sredstva dodijeljena i
izvješća o njihovu ostvarenju objavljuju se na mrežnoj stranici Vijeća.

### IX. ZAŠTITA TRŽIŠNOG NATJECANJA NA TRŽIŠTU ELEKTRONIČKIH MEDIJA

Članak 72.

\(1\) Na pružatelje medijskih usluga primjenjuju se propisi o zaštiti
tržišnog natjecanja.

\(2\) Na sve pojedinačne potpore i programe koji sadrže potpore iz ovoga
Zakona primjenjuju se propisi o državnim potporama.

### X. AGENCIJA ZA ELEKTRONIČKE MEDIJE I VIJEĆE ZA ELEKTRONIČKE MEDIJE

Članak 73.

\(1\) Agencija je samostalna, neovisna i neprofitna pravna osoba s
javnim ovlastima u okviru djelokruga i nadležnosti propisanih ovim
Zakonom.

\(2\) Osnivač Agencije je Republika Hrvatska, a osnivačka prava
ostvaruje Hrvatski sabor. Agencija se upisuje u sudski registar.

\(3\) Zabranjen je svaki oblik utjecaja na rad Agencije koji bi mogao
ugroziti njezinu samostalnost i neovisnost.

\(4\) Rad Agencije je javan.

\(5\) Sjedište Agencije je u Zagrebu.

\(6\) Tijela Agencije su ravnatelj Agencije i Vijeće za elektroničke
medije.

\(7\) Ravnatelj Agencije zastupa, predstavlja i rukovodi Agencijom te je
odgovoran za rad stručnih službi Agencije. Predsjednik Vijeća je i
ravnatelj Agencije.

\(8\) Unutarnji ustroj i poslovanje Agencije, opći akti Agencije te
druga pitanja od značenja za rad Agencije pobliže se uređuju Statutom
Agencije, kao temeljnim općim aktom Agencije.

\(9\) Skraćeni naziv Agencije je AEM.

\(10\) Na sva druga pitanja u vezi s radom Agencije, koja nisu uređena
ovim Zakonom, na odgovarajući se način primjenjuju odredbe zakona kojim
je uređeno osnivanje i rad ustanova.

Članak 74.

\(1\) Agencija ima stručnu službu koja obavlja stručne, administrativne
i tehničke poslove Agencije, a ustrojena je u skladu sa Statutom i
drugim općim aktima Agencije.

\(2\) Stručnom službom Agencije rukovodi ravnatelj Agencije. Ravnatelj
Agencije obavlja sljedeće poslove:

-- vodi poslovanje Agencije

-- odgovoran je za rad stručne službe Agencije

-- predlaže Vijeću godišnji program rada, godišnji financijski plan i
projekcije za sljedeće dvije godine te godišnje izvješće o radu i
financijska izvješća Agencije

-- predlaže Vijeću donošenje odluka i drugih upravnih akata iz članka
77. stavka 1. i članka 82. ovoga Zakona

-- priprema Vijeću prijedloge provedbenih propisa i općih akata Agencije
iz članka 83. ovoga Zakona

-- podnosi godišnje izvješće o radu Agencije Hrvatskome saboru, koje je
sastavni dio izvješća o radu Vijeća

-- obavlja i druge poslove utvrđene ovim Zakonom i Statutom Agencije.

\(3\) Prava iz radnog odnosa radnika stručne službe Agencije uređuju se
općim aktima Agencije, u skladu s općim propisima o radu.

\(4\) Radnici Agencije ne mogu biti članovi uprava ili nadzornih odbora
te upravnih vijeća pružatelja medijskih usluga, ili biti u članstvu bilo
kojih drugih oblika interesnog udruživanja, koja bi mogla dovesti u
sumnju njihovu nepristranost u vođenju postupaka koji su u nadležnosti
Agencije. Iznimno, dopušteno je članstvo i sudjelovanje u znanstvenim
udrugama, udruženjima i projektima, pod uvjetom da to ne utječe na
nepristranost u vođenju postupaka.

Članak 75.

\(1\) Vijeće upravlja Agencijom te obavlja zadaće regulatornog tijela u
području elektroničkih medija. Predsjednik Vijeća potpisuje odluke
Vijeća.

\(2\) Predsjednik i članovi Vijeća obavljaju svoju dužnost profesionalno
kao radnici Agencije s punim radnim vremenom, a za vrijeme obnašanja
dužnosti imaju pravo na plaću koja se utvrđuje odlukom Hrvatskoga sabora
te na druga materijalna prava u skladu s općim aktima Agencije.

\(3\) Vijeće objavljuje godišnje izvješće o svom radu i podnosi ga
Hrvatskome saboru.

Članak 76.

\(1\) Vijeće ima sedam članova od kojih je jedan predsjednik Vijeća.

\(2\) Predsjednika i ostale članove Vijeća imenuje i razrješuje Hrvatski
sabor na prijedlog Vlade Republike Hrvatske. U postupku predlaganja
članova Vijeća Vlada Republike Hrvatske objavljuje javni poziv za
predlaganje kandidata za članove Vijeća.

\(3\) Predsjednik i članovi Vijeća imenuju se na razdoblje od pet
godina, a ono se produžuje do imenovanja novog predsjednika i/ili člana
Vijeća ako do njegova isteka novi predsjednik i/ili član Vijeća nije
izabran, najdulje do šest mjeseci, te mogu biti ponovno imenovani.

\(4\) Zamjenika predsjednika Vijeća, na prijedlog predsjednika Vijeća,
bira Vijeće većinom glasova.

\(5\) Članovi Vijeća mogu biti državljani Republike Hrvatske koji imaju
završen diplomski sveučilišni studij ili specijalistički diplomski
stručni studij i imaju stručno znanje, sposobnost i iskustvo u radu u
području medija, novinarstva, tehnologije, ekonomije, sociologije i
prava.

\(6\) Članovi Vijeća trebaju biti javni djelatnici koji su se u javnom
životu istaknuli zalaganjem za poštovanje demokratskih načela i
vladavinu prava, izgradnju i unaprjeđenje najviših vrednota ustavnog
poretka Republike Hrvatske, razvitak civilnog društva, obranu ljudskih
prava i sloboda, kao i za zaštitu slobode izražavanja.

\(7\) Članovi Vijeća ne mogu biti državni dužnosnici, osobe koje
obnašaju dužnost u tijelima političkih stranaka, tijelima jedinica
lokalne i područne (regionalne) samouprave ili sindikatima.

\(8\) Članovi Vijeća ne smiju biti vlasnici, dioničari ili imatelji
udjela, članovi uprava, nadzornih odbora ili članovi upravnih vijeća i
drugih odgovarajućih tijela upravljanja, direktori, ravnatelji ili drugi
voditelji poslovanja pravnih osoba na koje se primjenjuju odredbe ovoga
Zakona, a odnose se na audio i audiovizualne medijske usluge te mrežne
operatore.

\(9\) Članovi Vijeća ne mogu biti zaposlenici ili u ugovornom ili nekom
drugom odnosu u bilo kojoj pravnoj osobi ili službi koja je u vezi s
audio i audiovizualnim medijskim uslugama te mrežnim operatorima, kao ni
osobe koje obavljaju poslove zbog kojih bi moglo doći do sukoba
interesa.

\(10\) Članovi Vijeća ne smiju od pružatelja medijskih usluga primati
darove, prihvaćati usluge niti stupati u odnose koji ih dovode u sukob
interesa u odnosu na zadaće propisane ovim Zakonom.

\(11\) Na pitanja sprječavanja sukoba interesa u obnašanju dužnosti
članova Vijeća primjenjuje se zakon kojim je uređeno sprječavanje sukoba
interesa. Članovi Vijeća ne mogu biti pravomoćno osuđeni za kazneno
djelo.

\(12\) Članovi Vijeća obvezni su ponašati se na način da ne umanjuju
osobni ugled ili ugled Agencije te da ne dovode u pitanje samostalnost i
neovisnost u obnašanju svoje dužnosti niti samostalnost i neovisnost
Agencije.

\(13\) Članovi Vijeća obvezni su u obavljanju svojih poslova, određenih
ovim Zakonom te Statutom Agencije, postupati savjesno i u skladu s
moralnim i etičkim načelima i pravilima struke.

\(14\) Hrvatski sabor odlukom će razriješiti dužnosti predsjednika,
zamjenika predsjednika ili člana Vijeća prije isteka razdoblja na koje
je imenovan, na prijedlog Vlade Republike Hrvatske, ako:

-- sam zatraži razrješenje

-- se utvrdi da je prigodom predlaganja za člana Vijeća Agencije iznio o
sebi neistinite podatke ili je propustio iznijeti podatke o okolnostima
bitnim za utvrđivanje prijedloga

-- svojim radom ili ponašanjem dovede u pitanje svoj ugled ili ugled
Agencije odnosno svoju samostalnost i neovisnost ili samostalnost i
neovisnost Agencije

-- nije u mogućnosti uredno obavljati dužnost dulje od šest mjeseci
neprekinuto

-- je zbog bolesti trajno spriječen obavljati svoju dužnost

-- je pravomoćno osuđen za kazneno djelo

-- svojim radom ili ponašanjem onemogućuje ispunjavanje ciljeva i zadaća
utvrđenih godišnjim programom rada Agencije

-- nastupe okolnosti iz stavaka 7. do 10. ovoga članka.

\(15\) O postojanju razloga za razrješenje predsjednika, zamjenika
predsjednika ili člana Vijeća prije isteka razdoblja na koje je
imenovan, Agencija mora izvijestiti Vladu Republike Hrvatske.

\(16\) Predsjednik, zamjenik predsjednika ili član Vijeća ne može se u
razdoblju od godine dana od dana razrješenja s dužnosti imenovati za
člana uprave, nadzornog odbora ili upravnog vijeća u pravnim osobama na
koje se primjenjuju odredbe ovoga Zakona.

\(17\) Predsjednik, zamjenik predsjednika i članovi Vijeća nakon
razrješenja s dužnosti u slučaju iz stavka 14. podstavka 1. ovoga
članka, osim ako je razrješenje zatraženo prije isteka razdoblja od
godine dana od dana imenovanja, stavka 14. podstavaka 4. i 5. ovoga
članka, kao i nakon isteka razdoblja na koje su imenovani, sve do
početka ostvarivanja plaće po drugoj osnovi ili do ostvarivanja prava na
mirovinu u skladu s općim propisima, imaju šest mjeseci od dana
razrješenja s dužnosti pravo na naknadu u visini plaće koju ostvaruje
osoba na toj dužnosti, a sljedećih šest mjeseci pravo na naknadu u
visini od 50 % plaće koju ostvaruje osoba na toj dužnosti.

Članak 77.

\(1\) U nadležnosti Agencije su sljedeći regulatorni i drugi poslovi:

1\. provođenje postupka davanja koncesije sukladno ovom Zakonu,
odredbama zakona i podzakonskih akata kojima se uređuju koncesije te
podzakonskim aktima donesenim na temelju ovoga Zakona

2\. sklapanje ugovora o koncesiji s najpovoljnijim ponuditeljem sukladno
ovom Zakonu

3\. donošenje odluke o oduzimanju koncesije i dopuštenja u slučajevima
predviđenim ovim Zakonom

4\. poduzimanje odgovarajuće mjere radi privremenog ograničenja slobode
prenošenja audiovizualnih usluga iz drugih država sukladno članku 91.
ovoga Zakona

5\. provođenje postupka davanja dopuštenja za obavljanje djelatnosti
pružanja audio i/ili audiovizualnih medijskih usluga na zahtjev te za
satelitski, internetski, kabelski i drugi oblik prijenosa audiovizualnog
i/ili radijskog programa

6\. izricanje upozorenja, obvezujućih naloga i opomena u slučaju
nepoštivanja odredbi ovoga Zakona i podzakonskih akata i/ili podnošenje
optužnih prijedloga sukladno prekršajnim odredbama ovoga Zakona i zakona
kojim se uređuju prekršaji

7\. vođenje Upisnika pružatelja medijskih usluga

8\. provođenje odredbi ovoga Zakona koje se odnose na zaštitu pluralizma
i raznovrsnosti elektroničkih medija

9\. osiguravanje nadzora nad provedbom odredbi o programskim načelima i
obvezama utvrđenim ovim i posebnim zakonom, osim elektroničkih
publikacija, te donošenje godišnjeg plana nadzora (monitoringa)

10\. osiguravanje nadzora nad audiovizualnim i radijskim programima koji
se emitiraju putem satelitskog, internetskog, kabelskog i drugog
dopuštenog oblika prijenosa

11\. osiguravanje nadzora namjenskog korištenja sredstava Fonda sukladno
članku 71. ovoga Zakona

12\. provođenje postupka utvrđivanja nepoštivanja ili kršenja odredbi
ovoga Zakona

13\. razmatranje pritužbi građana na postupanje pružatelja medijskih
usluga u provedbi zakona te poduzimanje mjera sukladno ovom Zakonu

14\. donošenje uputa vezanih uz provedbu ovoga Zakona

15\. poticanje samoregulacije i koregulacije radi provedbe ovoga Zakona

16\. suradnja s regulatornim tijelima drugih država i/ili Europskom
komisijom u razmjeni informacija radi provedbe ovoga Zakona, napose
odredbi članka 7., članka 26. stavka 3., članka 85. stavka 7., članka
91. i članka 92. stavka 3. ovoga Zakona

17\. podnošenje izvješća Hrvatskome saboru i drugim nadležnim tijelima
sukladno ovom Zakonu i drugim propisima

18\. podnošenje izvješća Europskoj komisiji sukladno ovom Zakonu i
drugim propisima

19\. poticanje medijske pismenosti

20\. organiziranje javnih savjetovanja i stručnih skupova te provođenje
istraživanja u vezi s pojedinim pitanjima iz područja elektroničkih
medija

21\. donošenje godišnjeg programa rada Agencije te

22\. obavljanje i drugih poslova propisanih ovim Zakonom te Statutom
Agencije.

\(2\) Regulatorne i druge poslove iz stavka 1. točaka 1. do 18. ovoga
članka Agencija obavlja kao javne ovlasti.

Članak 78.

\(1\) Vijeće odlučuje u poslovima Agencije iz članka 77. stavka 1. ovoga
Zakona.

\(2\) Osim poslova iz članka 77. stavka 1. ovoga Zakona, Vijeće obavlja
i sljedeće poslove:

1\. podnosi godišnje izvješće o radu Vijeća u skladu s člankom 75.
stavkom 3. ovoga Zakona

2\. donosi opće akte i druge akte Agencije iz članka 83. ovoga Zakona

3\. nadzire provedbu i ostvarivanje godišnjeg programa rada i
financijskog plana Agencije te drugih programa, planova i akata iz svoje
nadležnosti

4\. donosi poslovnik o svojem radu

5\. obavlja i druge poslove utvrđene ovim Zakonom i Statutom Agencije.

Članak 79.

\(1\) Vijeće podnosi Hrvatskome saboru godišnje izvješće o radu koje
osobito sadržava sljedeće podatke o:

1\. ispunjavanju ciljeva i zadaća utvrđenih godišnjim programom rada
Agencije

2\. davanju koncesija i dopuštenja

3\. javnosti pružatelja medijskih usluga

4\. dodijeljenim sredstvima državnih potpora

5\. nadzoru nad programom pružatelja medijskih usluga

6\. upravnim i drugim sudskim postupcima

7\. oglašavanju tijela državne uprave

8\. financijskom izvješću Agencije

9\. o provedbi ovoga Zakona te propisa donesenih na temelju ovoga
Zakona.

\(2\) Godišnje izvješće iz stavka 1. ovoga članka podnosi se najkasnije
do kraja lipnja za prethodnu kalendarsku godinu.

\(3\) Na zahtjev Hrvatskoga sabora ili Vlade Republike Hrvatske Vijeće
je obvezno, u roku od najviše 30 dana od dana zaprimanja zahtjeva,
podnijeti izvješće iz stavka 1. ovoga članka i za razdoblje kraće od
godine dana.

\(4\) Vijeće u skladu s odredbama članka 83. ovoga Zakona donosi
godišnji program rada Agencije najkasnije do kraja godine za sljedeću
kalendarsku godinu.

\(5\) Godišnjim programom iz stavka 4. ovoga članka osobito se utvrđuju
ciljevi i zadaće Agencije u obavljanju regulatornih i drugih poslova
propisanih ovim Zakonom.

Članak 80.

\(1\) Agencija vodi i redovito obnavlja baze podataka sa svim upisnicima
i očevidnicima koje vodi u svrhu obavljanja poslova iz svoje
nadležnosti, što osobito obuhvaća:

-- popis nakladnika radija i televizije kojima je dana koncesija za
obavljanje djelatnosti

-- popis pružatelja medijskih usluga na zahtjev kojima je dano
dopuštenje za obavljanje djelatnosti

-- popis pružatelja medijskih usluga kojima je dano dopuštenje za
satelitski, internetski, kabelski prijenos i druge dopuštene oblike
prijenosa audiovizualnog i/ili radijskog programa

-- popis pružatelja elektroničkih publikacija upisanih u Upisnik
pružatelja elektroničkih publikacija

-- popis pružatelja usluga platformi za razmjenu videozapisa koji imaju
ili za koje se smatra da imaju poslovni nastan u Republici Hrvatskoj.

\(2\) Baze podataka iz stavka 1. ovoga članka moraju biti javno
dostupne, bez naknade, u elektroničkom obliku na mrežnim stranicama
Agencije, koje je Agencija obvezna redovito održavati i obnavljati,
zajedno s mogućnostima sveobuhvatnog pretraživanja podataka prema
odabranim mjerilima.

\(3\) Agencija redovito i bez naknade objavljuje na svojim mrežnim
stranicama osobito sljedeće akte i podatke:

-- odluke i druge upravne akte Agencije

-- javne pozive i pozive za javne rasprave

-- stručna mišljenja i objašnjenja o primjeni ovoga Zakona i propisa
donesenih na temelju ovoga Zakona

-- istraživanja i analize

-- Statut Agencije i provedbene propise iz članka 83. stavka 1. ovoga
Zakona

-- godišnji program rada Agencije

-- godišnji financijski plan Agencije, ostvarenje tog plana i godišnja
financijska izvješća Agencije

-- godišnje izvješće o radu Agencije

-- nepravomoćne odluke o prekršaju, uz naznaku da su odluke
nepravomoćne, podneseni redoviti pravni lijekovi protiv tih odluka i
ishod postupka po pravnim lijekovima

-- druge podatke i obavijesti o radu i poslovanju Agencije.

\(4\) Statut Agencije objavljuje se i u »Narodnim novinama«.

\(5\) Iznimno od odredaba ovoga članka, neće se objaviti akti i podaci
koji se smatraju poslovnom tajnom u smislu zakona kojim se uređuje
tajnost podataka te pravo na pristup informacijama.

Članak 81.

\(1\) Sredstva za obavljanje poslova Agencije osiguravaju se na temelju
godišnjeg financijskog plana Agencije iz iznosa od 0,5 % od ukupnog
godišnjeg brutoprihoda koji su u prethodnoj godini ostvarili pružatelji
medijskih usluga obavljanjem djelatnosti pružanja audio i/ili
audiovizualnih medijskih usluga na zahtjev iz članka 26. ovoga Zakona,
djelatnosti pružanja medijskih usluga televizije i/ili radija iz članaka
29. i 92. ovoga Zakona, djelatnosti pružanja usluga elektroničkih
publikacija iz članka 94. ovoga Zakona te djelatnosti usluga platformi
za razmjenu videozapisa iz članka 95. ovoga Zakona.

\(2\) Neutrošena sredstva iz stavka 1. ovoga članka ostvarena kao
rezultat poslovanja na kraju proračunske godine mogu se utrošiti za
dugoročne projekte i druge projekte od velikog značenja za rad Agencije
te za medijsku pismenost i medijske analize i istraživanja.

\(3\) Agencija odgovara za vlastite obveze cjelokupnom svojom imovinom,
a Republika Hrvatska neograničeno odgovara za obveze Agencije.

\(4\) Obveze Agencije u prvom se redu podmiruju iz njezine imovine, a
tek onda iz državnog proračuna Republike Hrvatske.

Članak 82.

\(1\) Vijeće donosi odluke većinom glasova svih članova Vijeća Agencije.

\(2\) Protiv odluka, opomena i drugih upravnih akata Agencije nije
dopuštena žalba, ali se protiv njih može pokrenuti upravni spor pred
mjesno nadležnim upravnim sudom.

\(3\) U slučaju nepostupanja prema izvršnoj odluci ili drugom upravnom
aktu Agencije iz stavka 2. ovoga članka, Vijeće može izdati prekršajni
nalog ili podnijeti optužni prijedlog radi pokretanja prekršajnog
postupka.

Članak 83.

\(1\) Propise za provedbu ovoga Zakona, koji su u nadležnosti Agencije u
skladu s odredbama ovoga Zakona, donosi Vijeće.

\(2\) Vijeće donosi Statut Agencije uz prethodnu suglasnost Hrvatskoga
sabora.

\(3\) Vijeće donosi godišnji program rada Agencije.

\(4\) Vijeće donosi druge opće akte Agencije propisane ovim Zakonom i
Statutom Agencije. Statutom Agencije može se propisati ovlast ravnatelju
Agencije za donošenje određenih općih akata Agencije za koje nije
propisano da ih donosi Vijeće.

### XI. KONCESIJE ZA PRUŽANJE MEDIJSKIH USLUGA TELEVIZIJE I RADIJA

Članak 84.

Vijeće provodi pripremne radnje za davanje koncesije sukladno odredbama
zakona kojim se uređuju koncesije.

Članak 85.

\(1\) Vijeće objavljuje obavijest o namjeri davanja koncesija za
obavljanje djelatnosti pružanja medijskih usluga televizije i radija na
tehničkoj podlozi koju utvrđuje Hrvatska regulatorna agencija za mrežne
djelatnosti u skladu s propisima o elektroničkim komunikacijama.

\(2\) Obavijest iz stavka 1. ovoga članka objavljuje se za slobodnu
radijsku frekvenciju ili više radijskih frekvencija koje čine zasebnu
koncesiju odnosno kod digitalnog radija i televizije za slobodni
prijenosni kapacitet zasebnog radijskog ili televizijskog programskog
kanala unutar multipleksa.

\(3\) Prilikom objavljivanja obavijesti iz stavka 1. ovoga članka Vijeće
određuje o kojoj se vrsti programa radi.

\(4\) Vijeće će na svojoj mrežnoj stranici omogućiti neograničen,
neposredan i besplatni pristup dokumentaciji za prijavu na obavijest o
namjeri davanja koncesija od dana objave obavijesti iz stavka 1. ovoga
članka.

\(5\) Kriteriji za davanje koncesije za obavljanje djelatnosti pružanja
medijskih usluga televizije i radija jesu:

-- programski uvjeti sukladno ovom Zakonu, a napose količina vlastite
proizvodnje, hrvatskih audiovizualnih djela, europskih audiovizualnih
djela i djela neovisnih proizvođača

-- vrijeme objavljivanja

-- kvaliteta i raznovrsnost audiovizualnih i/ili radijskih programa

-- posebni tehnički, financijski uvjeti, koji uključuju visinu sredstava
i financijska jamstva, te kadrovski uvjeti

-- poštivanje obveze plaćanja javnih davanja i doprinosa za mirovinsko i
zdravstveno osiguranje u Republici Hrvatskoj.

\(6\) Ponuda na temelju obavijesti iz stavka 1. ovoga članka mora
sadržavati dokaze o ispunjavanju uvjeta propisanih obaviješću,
programsku osnovu sukladno ovom Zakonu, podatke o strukturi vlasništva
pravne osobe koja podnosi ponudu, osobne podatke o tvrtki i sjedištu,
odnosno imenu, prezimenu i prebivalištu osoba koje neposredno ili
posredno, preko drugih pravnih osoba, imaju dionice ili udjele u toj
pravnoj osobi, kao i podatke o postotku tih dionica ili udjela. Ponuda
mora sadržavati podatke o financijskoj sposobnosti ponuđača za
obavljanje djelatnosti nakladnika televizije i/ili radija.

\(7\) Prije donošenja odluke o davanju koncesije Vijeće je ovlašteno s
regulatornim tijelima drugih država članica Europske unije razmijeniti
informacije o najpovoljnijem ponuditelju ako će se djelatnost pružanja
medijskih usluga televizije i radija odnositi i na druge države članice
Europske unije.

\(8\) Odluku o davanju koncesije donosi Vijeće nakon provedenog postupka
nadmetanja iz stavka 1. ovoga članka i provedenog postupka utvrđivanja
uvjeta za davanje koncesije u roku od 30 dana od isteka roka za dostavu
ponuda, ako u dokumentaciji za nadmetanje nije određeno drukčije.

\(9\) Odluka iz stavka 8. ovoga članka mora sadržavati:

-- naziv davatelja koncesije

-- broj odluke i datum donošenja odluke

-- naziv odabranog najpovoljnijeg ponuditelja

-- osnovna prava i obveze davatelja koncesije i nakladnika

-- obvezu nakladnika da najkasnije do polovice roka na koji mu je dana
koncesija započne s radom na svim dodijeljenim radijskim frekvencijama

-- vrstu i predmet koncesije

-- prirodu i opseg te mjesto odnosno područje obavljanja djelatnosti
koncesije

-- rok na koji se daje koncesija

-- posebne uvjete kojima tijekom trajanja koncesije mora udovoljavati
odabrani najpovoljniji ponuditelj

-- iznos naknade za koncesiju ili osnovu za utvrđivanje iznosa naknade
za koncesiju koju će koncesionar plaćati

-- rok u kojem je odabrani najpovoljniji ponuditelj obvezan sklopiti
ugovor o koncesiji s davateljem koncesije te posljedice nepoštivanja
roka za potpisivanje ugovora o koncesiji

-- obrazloženje razloga za odabir najpovoljnijeg ponuditelja

-- uputu o pravnom lijeku

-- potpis odgovorne osobe i pečat davatelja koncesije.

\(10\) Odluka o davanju koncesije može sadržavati i druge odgovarajuće
podatke u skladu s dokumentacijom za nadmetanje, podnesenom ponudom te
odredbama ovoga Zakona, zakona kojim se uređuju koncesije i pravilnika
iz stavka 11. ovoga članka.

\(11\) Vijeće pravilnikom propisuje postupak davanja koncesije i sadržaj
obavijesti iz stavka 1. ovoga članka.

Članak 86.

\(1\) Vijeće može godinu dana prije isteka koncesije nakladniku
televizije i/ili radija objaviti poziv zainteresiranim osobama za
iskazivanje interesa za obavljanje djelatnosti televizije i/ili radija
na određenom koncesijskom području.

\(2\) Poziv iz stavka 1. ovoga članka može se objaviti pod uvjetom da je
koncesiju koristio nakladnik kojem Vijeće nije izreklo opomenu i/ili
nije prekršajno kažnjen na temelju pravomoćne sudske odluke i/ili mu
nije privremeno oduzeta koncesija pet godina prije objave poziva iz
stavka 1. ovoga članka, ima statut medija, podmirene sve financijske
obveze sukladno odredbama ovoga Zakona te nije poduzetnik u poteškoćama.

\(3\) Trajanje poziva iz stavka 1. ovoga članka ne može biti manje od 30
dana.

\(4\) Ako se na poziv iz stavka 1. ovoga članka odazove samo jedna
zainteresirana osoba koja je ujedno i dosadašnji nakladnik na predmetnom
području, Vijeće joj može dati koncesiju za obavljanje djelatnosti
televizije i/ili radija pod uvjetom da dostavi dokumentaciju propisanu
pravilnikom iz članka 85. stavka 11. ovoga Zakona.

\(5\) Ako se na poziv iz stavka 1. ovoga članka odazovu dvije ili više
zainteresiranih osoba, Vijeće je obvezno provesti postupak iz članka 85.
ovoga Zakona.

\(6\) Postupak provedbe poziva iz stavka 1. ovoga članka Vijeće
propisuje pravilnikom iz članka 85. stavka 11. ovoga Zakona.

Članak 87.

\(1\) Pravo obavljanja djelatnosti pružanja medijskih usluga nakladnika
televizije i/ili radija stječe se na temelju odluke o davanju koncesije
i potpisanog ugovora o koncesiji.

\(2\) Na temelju odluke o davanju koncesije Vijeće potpisuje s
najpovoljnijim ponuditeljem ugovor o koncesiji.

\(3\) Ugovor o koncesiji, osim uvjeta bitnih za ostvarivanje koncesije,
mora sadržavati programsku osnovu i druge uvjete iz ponude za dobivanje
koncesije.

\(4\) Ako u roku utvrđenom u odluci iz stavka 2. ovoga članka
najpovoljniji ponuditelj ne potpiše ugovor o koncesiji koji je
sastavljen u pisanom obliku u skladu s dokumentacijom za nadmetanje,
svim podatcima iz obavijesti o namjeri davanja koncesije, odabranom
ponudom te odlukom o davanju koncesije, Vijeće će ukinuti odluku o
davanju koncesije, a ponuditelj nema pravo na naknadu štete.

\(5\) Zabranjeno je prenošenje koncesije za obavljanje djelatnosti
pružanja medijskih usluga televizije i/ili radija na drugu fizičku ili
pravnu osobu.

Članak 88.

\(1\) Područje koncesije može biti na državnoj, regionalnoj,
županijskoj, gradskoj, općinskoj ili na drugoj razini utvrđenoj posebnim
propisom.

\(2\) Područje koncesije na državnoj razini mora obuhvatiti najmanje 60
% stanovništva Republike Hrvatske, a na regionalnoj i nižim razinama
najmanje 70 % stanovništva regije.

\(3\) Koncesija se daje na vrijeme od 20 godina.

\(4\) Za koncesiju se plaća naknada. Naknada za koncesiju uplaćuje se u
korist državnog proračuna Republike Hrvatske.

\(5\) Koncesija za obavljanje djelatnosti pružanja medijskih usluga
televizije i/ili radija upisuje se u Upisnik, koji vodi Agencija i
Registar koncesija, koji vodi ministarstvo nadležno za poslove
financija. Sadržaj i način vođenja Upisnika propisuje Vijeće naputkom iz
članka 7. stavka 11. ovoga Zakona.

\(6\) Visinu i način plaćanja naknade za koncesiju propisuje Vijeće
pravilnikom, kao i visinu i način plaćanja naknade za ponudu podnesenu
na temelju obavijesti o namjeri davanja koncesije.

Članak 89.

\(1\) Ako za vrijeme trajanja koncesije dođe do izmjene parametara
odašiljača sukladno tehničkoj podlozi Hrvatske regulatorne agencije za
mrežne djelatnosti, a povećanje pokrivanja signalom ne prelazi više od
30 % stanovništva pokrivenog tehničkom podlogom na temelju koje je
koncesija dana, predmetno se neće smatrati novom koncesijom, već će se s
postojećim pružateljem medijske usluge sklopiti dodatak Ugovora.

\(2\) Ako promjena parametara odašiljača iz stavka 1. ovoga članka
dovodi do širenja koncesije na gradsku, županijsku, regionalnu ili
državnu razinu, Vijeće je u obvezi raspisati novu obavijest o namjeri
davanja koncesije.

Članak 90.

\(1\) Vijeće će donijeti rješenje i/ili odluku o privremenom ili trajnom
oduzimanju koncesije ili dopuštenja pružatelju medijskih usluga ako
utvrdi:

1\. da je koncesija dana na temelju netočno iskazanih podataka važnih za
donošenje odluke o odabiru najpovoljnijeg ponuditelja

2\. da nakladnik televizije i/ili radija nije počeo ostvarivati
koncesiju u roku određenom ugovorom o koncesiji ili ne poštuje tehničke
uvjete iz ugovora o koncesiji dulje od mjesec dana od početka
ostvarivanja koncesije odnosno prekine ostvarivati koncesiju dulje od 48
sati

3\. da pružatelj medijskih usluga i nakon treće opomene Vijeća, koje je
ono izreklo u prethodnih 12 mjeseci, postupa suprotno odredbama ovoga
Zakona i propisa donesenih na temelju ovoga Zakona ili ugovora o
koncesiji

4\. da nakladnik televizije i/ili radija više ne ispunjava uvjete za
obavljanje djelatnosti iz članka 26. ovoga Zakona

5\. da pružatelj medijskih usluga objavljuje audiovizualne ili radijske
programe suprotno člancima 14. i/ili 24. ovoga Zakona

6\. da se pružatelj medijskih usluga ni nakon primitka opomene Vijeća ne
pridržava najmanje 50 % programske osnove

7\. da se pružatelj medijskih usluga ni nakon primitka opomene Vijeća ne
pridržava utvrđenog vremena objavljivanja iz članka 42. stavaka 3. i/ili
4. i/ili 5. i/ili 6. i/ili 7. i/ili 8. i/ili 9. ovoga Zakona

8\. da je pružatelj medijskih usluga onemogućio drugom pružatelju
medijskih usluga ostvarivanje prava na kratku informaciju u skladu s
člankom 52. stavkom 2. ovoga Zakona

9\. da pružatelj medijskih usluga nije platio naknadu za koncesiju više
od dva puta uzastopno ili općenito neuredno plaća naknadu za koncesiju

10\. da pružatelj medijskih usluga nije ni nakon primitka opomene Vijeća
u određenom roku dostavio podatke o promjeni podataka iz članka 61.
stavka 1. ovoga Zakona

11\. postojanje nedopuštene koncentracije utvrđene ovim Zakonom

12\. da pružatelj medijskih usluga ni nakon opomene Vijeća nije u
određenom roku pribavio odobrenje od ovlaštene organizacije za
kolektivno ostvarivanje autorskih i srodnih prava

13\. da je pružatelj medijskih usluga prenio koncesiju na drugu osobu
suprotno članku 87. stavku 5. ovoga Zakona

14\. da je pružatelj medijskih usluga prenio dopuštenje na drugu osobu
suprotno članku 26. stavku 7. i članku 92. stavku 7. ovoga Zakona

15\. da pružatelj medijskih usluga unatoč odluci Vijeća o mjerama radi
privremenog ograničenja slobode prenošenja audiovizualnih medijskih
usluga iz druge države objavljuje audiovizualne programe iz članka 91.
ovoga Zakona.

\(2\) Koncesija prestaje u sljedećim slučajevima:

1\. protekom vremena na koje je dana

2\. ako se pružatelj medijskih usluga odrekne koncesije

3\. prestankom pravne osobe pružatelja medijskih usluga ili prestankom
obrta

4\. ako je pružatelju medijskih usluga pravomoćnom odlukom suda
zabranjeno obavljanje djelatnosti za koju je koncesija dana

5\. sporazumnim raskidom ugovora o koncesiji

6\. trajnim oduzimanjem koncesije.

\(3\) Ugovor o koncesiji raskida se sukladno odredbama zakona kojim se
uređuju pravila na temelju kojih javnopravna tijela, u okviru djelokruga
utvrđenog na temelju zakona, postupaju i rješavaju u upravnim stvarima.

Članak 91.

\(1\) Iznimno od odredbe članka 10. ovoga Zakona, Vijeće može poduzeti
odgovarajuće mjere radi privremenog ograničenja slobode prenošenja
audiovizualnih medijskih usluga iz drugih država kada je Republika
Hrvatska ovlaštena privremeno odstupiti od obveze osiguranja slobode
prijama audiovizualnih medijskih usluga i ponovnog prijenosa na svojem
području, ako su ispunjeni uvjeti propisani stavcima 2. do 4. ovoga
članka.

\(2\) Mjere iz stavka 1. ovoga članka poduzet će se u odnosu na
audiovizualne medijske usluge koje dolaze iz druge države članice
Europske unije ako program audiovizualne medijske usluge očito, ozbiljno
i teško krši odredbe članka 14. stavka 2. i članka 24. stavaka 2. i 3.
ovoga Zakona ili se dovodi u pitanje javno zdravlje ili ona predstavlja
ozbiljan i težak rizik od dovođenja javnog zdravlja u pitanje, i to pod
sljedećim uvjetima:

-- tijekom prethodnih 12 mjeseci pružatelj medijske usluge postupio je u
smislu ovoga stavka najmanje dva puta

-- Republika Hrvatska pisano je obavijestila pružatelja medijske usluge,
nadležno tijelo u državi članici Europske unije koja nad tim pružateljem
ima nadležnost i Europsku komisiju o navodnim povredama iz ovoga članka
i o mjerama koje će poduzeti ako se takve povrede ponove

-- Republika Hrvatska je osigurala pravo pružatelju medijske usluge da
iznese svoja stajališta o navodnim povredama

-- konzultacije s državom članicom Europske unije koja obavlja prijenos
i Europskom komisijom nisu pridonijele prijateljskoj nagodbi u roku od
jednog mjeseca od dana obavijesti iz podstavka 2. ovoga stavka.

\(3\) Mjere iz stavka 1. ovoga članka poduzet će se u odnosu na
audiovizualne medijske usluge koje dolaze iz druge države članice
Europske unije ako program audiovizualne medijske usluge očito, ozbiljno
i teško krši članak 14. stavak 1. ovoga Zakona ili ona predstavlja
ozbiljan i težak rizik od dovođenja javne sigurnosti u pitanje,
uključujući zaštitu nacionalne sigurnosti i obrane, i to pod slijedećim
uvjetima:

-- tijekom prethodnih 12 mjeseci pružatelj medijske usluge postupio je u
smislu ovoga stavka barem u jednom slučaju

-- Republika Hrvatska je pisano obavijestila pružatelja medijske usluge,
nadležno tijelo u državi članici Europske unije koja nad tim pružateljem
ima nadležnost i Europsku komisiju o navodnim povredama iz ovoga članka
i proporcionalnim mjerama koje namjerava poduzeti ako se takvo kršenje
ponovi.

\(4\) Vijeće je obvezno poštivati pravo na obranu pružatelja medijske
usluge te mu mora dati priliku da izrazi svoj stav o navodnim kršenjima.

\(5\) U hitnim slučajevima, a najkasnije u roku od jednog mjeseca,
Republika Hrvatska može odstupiti od uvjeta navedenih u stavku 3. ovoga
članka te je u tim slučajevima dužna u što kraćem roku obavijestiti o
poduzetim mjerama Europsku komisiju i državu članicu unutar čije se
nadležnosti pružatelj medijskih usluga nalazi, navodeći razloge zbog
kojih smatra da se radi o hitnom slučaju.

\(6\) Vijeće će odmah prekinuti primjenu mjera iz stavka 1. ovoga članka
ako Europska komisija utvrdi da one nisu u skladu s propisima Europske
zajednice.

### XII. POSTUPAK DAVANJA DOPUŠTENJA ZA SATELITSKI, INTERNETSKI, KABELSKI PRIJENOS I DRUGE OBLIKE PRIJENOSA AUDIOVIZUALNOG I/ILI RADIJSKOG PROGRAMA

Članak 92.

\(1\) Vijeće daje pružatelju medijskih usluga iz članaka 6. ili 7. ovoga
Zakona, koji nije dobio koncesiju u smislu članka 85. ovoga Zakona i
nije pružatelj medijskih usluga na zahtjev u smislu članka 26. ovoga
Zakona, dopuštenje za satelitski, internetski, kabelski prijenos i druge
dopuštene oblike prijenosa audiovizualnog i/ili radijskog programa.

\(2\) Dopuštenje se daje na temelju zahtjeva pružatelja medijskih usluga
koji je ostvario tehničke uvjete za prijenos programa i uvjete iz članka
30. ovoga Zakona.

\(3\) Prije donošenja odluke o davanju dopuštenja Vijeće je ovlašteno s
regulatornim tijelima drugih država članica Europske unije razmijeniti
informacije o pružatelju medijskih usluga ako se prijenos programa iz
stavka 1. ovoga članka odnosi i na druge države članice Europske unije.

\(4\) Vijeće je dužno donijeti odluku o davanju i uskraćivanju
dopuštenja iz stavka 1. ovoga članka najkasnije u roku od 30 dana od
prijema urednog zahtjeva.

\(5\) Na temelju odluke o davanju dopuštenja iz stavka 1. ovoga članka
pružatelj medijskih usluga upisuje se u Upisnik iz članka 7. stavka 11.
koji vodi Vijeće.

\(6\) Vijeće će po službenoj dužnosti donijeti odluku o ukidanju
dopuštenja iz stavka 1. ovoga članka i brisati pružatelja medijskih
usluga iz Upisnika u sljedećim slučajevima:

-- ako pružatelj medijskih usluga u pisanom obliku izvijesti Vijeće o
prestanku obavljanja djelatnosti

-- ako pružatelj medijskih usluga prekine obavljati djelatnost na
razdoblje dulje od godine dana

-- ako pružatelj medijskih usluga više ne ispunjava tehničke uvjete
prijenosa audiovizualnih i radijskih programa

-- ako je pružatelju medijskih usluga pravomoćnom odlukom suda
zabranjeno obavljanje upisane djelatnosti

-- nakon prestanka pravne osobe pružatelja medijskih usluga ili
prestanka obrta

-- ako je ostvarena nedopuštena koncentracija medija propisana ovim
Zakonom.

\(7\) Dopuštenje za satelitski, internetski, kabelski i drugi oblik
prijenosa audiovizualnih i/ili radijskih programa ne može se prenijeti
na drugu osobu.

\(8\) Popis pružatelja medijskih usluga iz stavka 1. ovoga članka Vijeće
objavljuje na svojoj mrežnoj stranici.

\(9\) Sadržaj i način vođenja Upisnika iz stavka 5. ovoga članka
propisuje Vijeće naputkom iz članka 7. stavka 11. ovoga Zakona.

\(10\) Na audio i audiovizualne usluge iz stavka 1. ovoga članka
primjenjuju se također odredbe članaka 30. do 53. i članka 55. ovoga
Zakona.

Članak 93.

\(1\) Iznimno od članka 51. stavka 1. ovoga Zakona u slučaju da operator
postane pružatelj medijske usluge iz članka 92. ovoga Zakona, mora
osigurati najmanje 10 % ukupnog godišnjeg brutoprihoda koji je u
prethodnoj godini ostvario obavljanjem djelatnosti za djela hrvatskih
neovisnih proizvođača.

\(2\) Pružatelj medijske usluge koji ne postigne opseg udjela
audiovizualnih djela hrvatskih neovisnih proizvođača mora svake godine
povećavati udio tih djela sukladno kriterijima i načinu utvrđenom
pravilnikom iz članka 50. stavka 9. ovoga Zakona.

\(3\) Izvješće i dokaze o provedbi obveze iz stavka 1. ovoga članka
operator je dužan dostaviti Vijeću najkasnije do 31. siječnja za
prethodnu godinu na obrascima koje utvrdi Vijeće.

### XIII. ELEKTRONIČKE PUBLIKACIJE

Članak 94.

\(1\) Na elektroničke publikacije na odgovarajući se način primjenjuju i
odredbe članaka 20., 31., 32., 35., 41. i 61. ovoga Zakona.

\(2\) Pružatelji elektroničkih publikacija dužni su:

-- sukladno članku 24. stavcima 3. do 5. ovoga Zakona poduzeti sve mjere
kako bi zaštitili maloljetnike

-- sukladno članku 14. ovoga Zakona poduzeti sve mjere kako bi
onemogućili objavljivanje sadržaja koji potiče na nasilje ili mržnju

-- poduzeti sve mjere kako bi onemogućili objavljivanje sadržaja koji
potiče na kaznena djela terorizma iz članka 99. Kaznenog zakona
(»Narodne novine«, br. 125/11., 144/12., 56/15., 61/15., 101/17.,
118/18., 126/19. i 84/21.), kaznena djela u vezi s dječjom pornografijom
iz članka 163. Kaznenog zakona (»Narodne novine«, br. 125/11., 144/12.,
56/15., 61/15., 101/17., 118/18., 126/19. i 84/21.) i kaznena djela koja
se odnose na rasizam i ksenofobiju iz članka 125. Kaznenog zakona
(»Narodne novine«, br. 125/11., 144/12., 56/15., 61/15., 101/17.,
118/18., 126/19. i 84/21.)

-- sukladno članku 16. ovoga Zakona poštivati autorska i srodna prava.

\(3\) Pružatelj elektroničke publikacije odgovoran je za cjelokupni
sadržaj objavljen na elektroničkoj publikaciji, uključujući i sadržaj
koji generiraju korisnici ako propusti registrirati korisnika i ako nije
na jasan i lako uočljivi način upozorio korisnika na pravila
komentiranja i na kršenja odredaba iz stavka 2. ovoga članka.

\(4\) Fizička i pravna osoba mora podnijeti prijavu za upis u Upisnik
pružatelja elektroničkih publikacija koji vodi Agencija.

\(5\) Sadržaj prijave te sadržaj i način vođenja Upisnika iz stavka 4.
ovoga članka propisuje Vijeće naputkom iz članka 7. stavka 11. ovoga
Zakona.

\(6\) U Upisnik pružatelja elektroničkih publikacija upisuju se one
elektroničke publikacije koje ispunjavaju uvjete propisane zakonom kojim
se uređuje područje medija te uvjete koje propiše Vijeće pravilnikom.

### XIV. USLUGE PLATFORMI ZA RAZMJENU VIDEOZAPISA

Članak 95.

\(1\) Pružatelji usluga platformi za razmjenu videozapisa unutar su
nadležnosti Republike Hrvatske ako imaju poslovni nastan na njezinu
području ili ako se prema stavku 4. ovoga članka smatra da su unutar
nadležnosti Republike Hrvatske.

\(2\) Ako pružatelj usluge platformi za razmjenu videozapisa nema
sjedište u jednoj od država članica Europske unije, smatrat će se da taj
pružatelj usluga platformi za razmjenu videozapisa ima poslovni nastan u
Republici Hrvatskoj u sljedećim slučajevima:

-- ima matično društvo ili ovisno društvo s poslovnim nastanom u
Republici Hrvatskoj ili

-- dio je grupe, a drugo društvo iz te grupe ima poslovni nastan u
Republici Hrvatskoj.

\(3\) U svrhu primjene stavka 2. ovoga članka, ako matično društvo,
ovisno društvo ili druga društva iz grupe imaju poslovne nastane u
različitim državama članicama Europske unije, smatra se da pružatelj
usluge platformi za razmjenu videozapisa ima poslovni nastan u državi
članici u kojoj njegovo matično društvo ima poslovni nastan ili, ako ono
nema poslovni nastan u toj državi članici, u državi članici u kojoj
ovisno društvo ima poslovni nastan ili, ako ono nema poslovni nastan u
toj državi članici, u državi članici u kojoj poslovni nastan ima drugo
društvo iz grupe.

\(4\) U svrhu primjene stavka 3. ovoga članka, ako postoji više ovisnih
društava i svako od njih ima poslovni nastan u različitim državama
članicama Europske unije, smatra se da pružatelj usluga platformi za
razmjenu videozapisa ima poslovni nastan u državi članici u kojoj je
jedno od ovisnih društava započelo svoju aktivnost, pod uvjetom da
zadržava stabilnu i učinkovitu vezu s gospodarstvom te države članice.
Ako postoji više drugih društava koja su dio grupe i svako od njih ima
poslovni nastan u različitoj državi članici, smatra se da pružatelj
usluga platformi za razmjenu videozapisa ima poslovni nastan u državi
članici u kojoj je jedno od tih društava započelo svoju aktivnost, pod
uvjetom da zadržava stabilnu i učinkovitu vezu s gospodarstvom te države
članice.

\(5\) Vijeće vodi ažurirani popis pružatelja usluga platformi za
razmjenu videozapisa koji imaju ili za koje se smatra da imaju poslovni
nastan u Republici Hrvatskoj, a u popisu se navodi na kojim se
kriterijima, utvrđenim u stavcima 1. do 4. ovoga članka, temelji njihova
nadležnost.

\(6\) Vijeće je u obvezi dostaviti Europskoj komisiji popis iz stavka 5.
ovoga članka te sva njegova ažuriranja.

Članak 96.

\(1\) Pružatelji usluga platformi za razmjenu videozapisa koji su u
nadležnosti Republike Hrvatske dužni su poduzeti odgovarajuće mjere u
pogledu zaštite:

-- maloljetnika od programa -- videozapisa koji su generirali korisnici
i audiovizualnih komercijalnih komunikacija koje bi mogle naštetiti
fizičkom, mentalnom ili moralnom razvoju maloljetnika sukladno članku
24. ovoga Zakona

-- šire javnosti od programa -- videozapisa koji su generirali korisnici
i audiovizualnih komercijalnih komunikacija koje sadrže poticanje na
nasilje ili mržnju protiv skupine osoba ili člana neke skupine na
temelju članka 14. ovoga Zakona

-- šire javnosti od programa -- videozapisa koji su generirali korisnici
i audiovizualnih komercijalnih komunikacija koje imaju sadržaj čije
širenje čine aktivnost koja je kazneno djelo, a to su javno poticanje na
počinjenje kaznenog djela terorizma iz članka 99. Kaznenog zakona
(»Narodne novine«, br. 125/11., 144/12., 56/15., 61/15., 101/17.,
118/18., 126/19. i 84/21.), kaznena djela u vezi s dječjom pornografijom
iz članka 163. Kaznenog zakona (»Narodne novine«, br. 125/11., 144/12.,
56/15., 61/15., 101/17., 118/18., 126/19. i 84/21.) i kaznena djela koja
se odnose na rasizam i ksenofobiju iz članka 125. Kaznenog zakona
(»Narodne novine«, br. 125/11., 144/12., 56/15., 61/15., 101/17.,
118/18., 126/19. i 84/21.).

\(2\) Pružatelji usluga platformi za razmjenu videozapisa dužni su
prilikom objava audiovizualnih komercijalnih komunikacija poštivati
odredbe članka 21. stavaka 1. do 8. ovoga Zakona.

\(3\) Pružatelji usluga platformi za razmjenu videozapisa dužni su
poduzeti odgovarajuće mjere kako bi videozapisi koje je generirao
korisnik, a koji sadrže audiovizualne komercijalne komunikacije,
poštovali odredbe članka 21. stavaka 1. do 8. ovoga Zakona.

\(4\) Pružatelji usluga platformi za razmjenu videozapisa dužni su
obavijestiti korisnike kada programi i videozapisi koje su generirali
korisnici sadrže audiovizualne komercijalne komunikacije sukladno stavku
7. podstavku 3. ovoga članka ili pružatelj ima spoznaja o toj činjenici.

\(5\) Vijeće potiče uporabu koregulacije i promicanje samoregulacije
putem kodeksa ponašanja sukladno članku 12. ovoga Zakona radi
učinkovitog smanjenja izloženosti djece audiovizualnim komercijalnim
komunikacijama u pogledu hrane i napitaka koji sadržavaju hranjive tvari
te tvari s hranjivim ili fiziološkim učinkom, posebno masti, transmasne
kiseline, sol/natrij i šećer, čije se prekomjerno unošenje u sveukupnu
prehranu ne preporučuje, a s tim se kodeksima ujedno osigurava da se
takvim audiovizualnim komercijalnim komunikacijama ne ističe pozitivna
kvaliteta hranjivih aspekata takve hrane i pića.

\(6\) Prilikom propisivanja mjera iz stavaka 1. i 2. ovoga članka Vijeće
uzima u obzir prirodu sadržaja o kojemu je riječ, štetu koju može
prouzročiti, obilježja kategorije osoba koje treba zaštititi, kao i
prava i legitimne interese o kojima se radi, uključujući one pružatelje
usluga platformi za razmjenu videozapisa i korisnika koji su ih izradili
ili učitali sadržaj, kao i interes šire javnosti. Mjere moraju biti
izvedive i proporcionalne te se njima uzimaju u obzir opseg usluga
platformi za razmjenu videozapisa i priroda usluge koja se pruža, a ne
smiju dovoditi do mjera ex ante kontrola ili filtriranja sadržaja pri
učitavanju, koje nisu u skladu s odredbama zakona kojim je uređeno
područje elektroničke trgovine.

\(7\) U svrhu provedbe stavka 1. ovoga članka, sadržaj kojim se uzrokuje
najveća šteta podliježe najstrožim mjerama za kontrolu pristupa, a te
mjere prema potrebi sastoje se od:

-- uključivanja zahtjeva iz stavka 1. ovoga članka u uvjete usluga
platformi za razmjenu videozapisa i njihove primjene u tim uvjetima

-- uključivanja zahtjeva iz članka 21. stavaka 1. do 8. ovoga Zakona za
audiovizualne komercijalne komunikacije koje pružatelji usluga platformi
za razmjenu videozapisa ne stavljaju na tržište, ne prodaju niti
uređuju, u uvjete usluga platformi za razmjenu videozapisa te njihove
primjene u tim uvjetima

-- postojanja funkcionalnosti za korisnike koji učitavaju videozapise
koje su generirali korisnici da izjave sadrže li takvi videozapisi
audiovizualne komercijalne komunikacije, ako to znaju ili se može
razumno očekivati da znaju

-- uspostave i primjene transparentnih mehanizama prilagođenih
korisnicima kojima korisnici platforme za razmjenu videozapisa mogu
prijaviti ili naznačiti dotičnom pružatelju usluge platforme za razmjenu
videozapisa sadržaj iz stavka 1. ovoga članka pružen na njegovoj
platformi

-- uspostave i primjene sustava s pomoću kojih pružatelji usluga
platformi za razmjenu videozapisa objašnjavaju korisnicima platformi za
razmjenu videozapisa koji je učinak prijavljivanja i označavanja iz
podstavka 4. ovoga stavka

-- uspostave i primjene sustava za provjeru dobi za korisnike usluga
platformi za razmjenu videozapisa u odnosu na sadržaj kojim bi se moglo
našteti psihičkom, fizičkom ili moralnom razvoju maloljetnika

-- uspostave i primjene sustava jednostavnih za uporabu kojima se
korisnicima platformi za razmjenu videozapisa omogućuje da ocijene
sadržaj iz stavka 1. ovoga članka

-- osiguravanja sustava za roditeljsku kontrolu koji su pod kontrolom
krajnjeg korisnika u pogledu sadržaja kojim bi se moglo naštetiti
fizičkom, psihičkom ili moralnom razvoju maloljetnika

-- uspostave i primjene transparentnih i učinkovitih procedura
jednostavnih za uporabu za bavljenje pritužbama korisnika pružatelja
usluga platformi za razmjenu videozapisa u odnosu na provedbu mjera iz
podstavaka 4. do 8. ovoga stavka te za njihovo rješavanje

-- predviđanja učinkovitih mjera i alata za razvoj medijske pismenosti i
podizanje svijesti korisnika o tim mjerama i alatima.

\(8\) Osobni podaci maloljetnika koje su prikupili ili na drugi način
dobili pružatelji usluga platformi za razmjenu videozapisa u skladu sa
stavkom 7. podstavcima 6. i 8. ovoga članka ne smiju se obrađivati u
komercijalne svrhe, kao što je izravni marketing, izrada profila i
ciljano bihevioralno oglašavanje.

\(9\) Za provedbu mjera iz stavaka 1. i 7. ovoga članka Vijeće potiče
postupanje propisano člankom 12. ovoga Zakona.

\(10\) Vijeće uspostavlja mehanizme za ocjenu prikladnosti mjera iz
stavka 7. ovoga članka koje su poduzeli pružatelji usluga platformi za
razmjenu videozapisa.

### XV. ZABRANA I PRESTANAK OBAVLJANJA DJELATNOSTI

Članak 97.

\(1\) Fizička ili pravna osoba ne smije objavljivati audiovizualne i/ili
radijske programe te sadržaje elektroničkih publikacija ako ne ispunjava
uvjete iz ovoga Zakona.

\(2\) Vijeće može osobi iz stavka 1. ovoga članka zabraniti obavljanje
djelatnosti pružanja audio i/ili audiovizualnih medijskih usluga i
djelatnosti objave sadržaja elektroničkih publikacija te pokrenuti
postupak pred nadležnim tijelom radi privremenog oduzimanja uređaja za
rad, proizvoda i materijala koji je upotrebljavan za obavljanje
djelatnosti.

### XVI. PREKRŠAJNE ODREDBE

Članak 98. (NN [114/22](https://www.zakon.hr/cms.htm?id=54082))

\(1\) Novčanom kaznom u iznosu od 13.270,00 do 132.720,00 eura kaznit će
se za prekršaj pravna osoba koja:

1\. obavlja djelatnost pružanja audio ili audiovizualnih medijskih
usluga odnosno pružanja usluga elektroničkih publikacija, a nije kao
pružatelj medijskih usluga odnosno pružatelj elektroničkih publikacija
upisana u sudski ili drugi propisani registar (članak 6.)

2\. programe i audiovizualne medijske usluge prenosi uz skraćivanje
i/ili mijenjanje, kao i s prekrivanjem nadodanim elementima iz
komercijalnih razloga, bez izričite suglasnosti pružatelja medijskih
usluga (članak 8.)

3\. obavlja djelatnost pružanja medijskih usluga, a za trajanja velikih
prirodnih nepogoda ili velikih nesreća, katastrofa ili epidemija
zaraznih bolesti prema posebnom zakonu ne objavi ili odbije objaviti bez
naknade proglase i/ili službena priopćenja nadležnih državnih tijela
sukladno naredbi ministra (članak 20. stavak 1.)

4\. objavi audiovizualnu komercijalnu komunikaciju koja nije odmah
prepoznatljiva kao takva (članak 21. stavak 1.)

5\. objavi prikrivenu audiovizualnu komercijalnu komunikaciju (članak
21. stavak 2.)

6\. objavi audiovizualnu komercijalnu komunikaciju koja koristi
podsvjesne tehnike (članak 21. stavak 3.)

7\. objavi audiovizualnu komercijalnu komunikaciju koja dovodi u pitanje
poštivanje ljudskog dostojanstva (članak 21. stavak 4. podstavak 1.)

8\. objavi audiovizualnu komercijalnu komunikaciju koja uključuje ili
promiče bilo kakvu diskriminaciju na temelju rase ili etničke
pripadnosti ili boje kože, spola, jezika, vjere, političkog ili drugog
uvjerenja, nacionalnosti ili socijalnog podrijetla, imovnog stanja,
članstva u sindikatu, obrazovanja, društvenog položaja, bračnog ili
obiteljskog statusa, dobi, zdravstvenog stanja, invaliditeta, genetskog
nasljeđa, rodnog identiteta, izražavanja ili spolne orijentacije (članak
21. stavak 4. podstavak 2.)

9\. objavi audiovizualnu komercijalnu komunikaciju koja potiče ponašanje
koje je štetno za zdravlje ili sigurnost (članak 21. stavak 4. podstavak
3.)

10\. objavi audiovizualnu komercijalnu komunikaciju koja potiče
ponašanje koje uvelike šteti zaštiti okoliša (članak 21. stavak 4.
podstavak 4.)

11\. objavi audiovizualnu komercijalnu komunikaciju koja promiče
cigarete i druge duhanske proizvode, kao i elektroničke cigarete i
spremnike za njihovo ponovno punjenje (članak 21. stavak 5.)

12\. objavi audiovizualnu komercijalnu komunikaciju koja promiče
alkoholna pića, a koja je posebno usmjerena na maloljetnike i potiče na
neumjerenu konzumaciju takvih pića (članak 21. stavak 6.)

13\. objavi audiovizualnu komercijalnu komunikaciju koja promiče
lijekove i liječenje koji su dostupni samo na liječnički recept (članak
21. stavak 7.)

14\. objavi audiovizualnu komercijalnu komunikaciju koja će prouzročiti
fizičku, psihičku ili moralnu štetu maloljetnicima (članak 21. stavak 8.
podstavak 1.)

15\. objavi audiovizualnu komercijalnu komunikaciju koja izravno potiče
maloljetnike na kupnju ili unajmljivanje proizvoda ili usluge,
iskorištavajući njihovo neiskustvo ili lakovjernost (članak 21. stavak
8. podstavak 2.)

16\. objavi audiovizualnu komercijalnu komunikaciju koja iskorištava
posebno povjerenje koje maloljetnici imaju u roditelje, učitelje ili
druge osobe (članak 21. stavak 8. podstavak 4.)

17\. objavi audiovizualnu komercijalnu komunikaciju koja neopravdano
pokazuje maloljetnike u opasnim prilikama (članak 21. stavak 8.
podstavak 5.)

18\. objavi audiovizualnu komercijalnu komunikaciju koja promiče
alkoholna pića u audiovizualnim medijskim uslugama na zahtjev, a ne
ispunjava propisane kriterije (članak 21. stavak 9.)

19\. objavi audiovizualne medijske usluge i programe koji su pod
pokroviteljstvom gospodarskog subjekta čija je glavna djelatnost
proizvodnja ili prodaja cigareta i drugih duhanskih proizvoda, kao i
elektroničkih cigareta i spremnika za ponovno punjenje (članak 22.
stavak 2.)

20\. objavi audiovizualne medijske usluge koje promiču određene lijekove
ili liječenja dostupnih isključivo na liječnički recept (članak 22.
stavka 3.)

21\. objavi vijesti i program o tekućim događanjima koji ima
pokrovitelja (članak 22. stavak 4.)

22\. objavi znak tvrtke ili žig pokrovitelja tijekom dječjih,
dokumentarnih i vjerskih programa (članak 22. stavak 5.)

23\. objavi plasman proizvoda u vijestima i programima o tekućim
događanjima, programima o potrošačkim pitanjima, vjerskom programu i
dječjem programu (članak 23. stavak 1.)

24\. objavi audiovizualni program koji sadrži plasman proizvoda koji na
njihov sadržaj i organizaciju u okviru rasporeda, u slučaju
televizijskog emitiranja, ili u okviru kataloga, u slučaju
audiovizualnih medijskih usluga na zahtjev, utječe na način kojim se
utječe na odgovornost i uredničku neovisnost pružatelja medijskih usluga
(članak 23. stavak 2. podstavak 1.)

25\. objavi audiovizualni program koji sadrži plasman proizvoda, a koji
izravno potiče na kupnju ili najam robe ili usluga, osobito posebnim
promotivnim upućivanjem na tu robu ili usluge (članak 23. stavak 2.
podstavak 2.)

26\. objavi audiovizualni program koji sadrži plasman proizvoda te
neprilično ističe dotični proizvod (članak 23. stavak 2. podstavak 3.)

27\. objavi audiovizualni program koji sadrži plasman proizvoda, a
gledatelj nije jasno obavješten o postojanju plasmana proizvoda na
najavnoj i/li odjavnoj špici te kada se audiovizualni program nastavi
nakon stanke za oglašavanje (članak 23. stavak 2. podstavak 4.)

28\. objavi audiovizualni program koji sadrži plasman proizvoda cigareta
i drugih duhanskih proizvoda, kao i elektroničkih cigareta i spremnika
za njihovo ponovno punjenje ili plasman proizvoda gospodarskog subjekta
čija je glavna djelatnost proizvodnja cigareta i drugih duhanskih
proizvoda, kao i elektroničkih cigareta i spremnika za njihovo ponovno
punjenje (članak 23. stavak 4. podstavak 1.)

29\. objavi audiovizualni program koji sadrži plasman proizvoda posebnih
lijekova ili liječenja dostupnih samo na liječnički recept (članak 23.
stavak 4. podstavak 2.)

30\. objavi u audiovizualnim medijskim uslugama i/ili radijskom programu
te sadržajima elektroničkih publikacija sadržaj koji potiče građane, a
posebice djecu i mladež, na uporabu duhanskih proizvoda, alkohola ili
droga (članak 24. stavak 1. podstavak 3.)

31\. objavi u audiovizualnim medijskim uslugama i/ili radijskom programu
te sadržajima elektroničkih publikacija sadržaj koji može ozbiljno
naštetiti fizičkom, mentalnom ili moralnom razvoju maloljetnika, posebno
onaj koji uključuje bezrazložno nasilje (članak 24. stavak 2.)

32\. objavi u audiovizualnim medijskim uslugama i/ili radijskom programu
sadržaje za koje je vjerojatno da bi mogli naštetiti fizičkom, mentalnom
ili moralnom razvoju maloljetnika, a pri tome pružatelj medijske usluge
nije osigurao, odabirom vremena emitiranja, alatima za provjeru dobi ili
bilo kojom tehničkom mjerom, da ih maloljetnici u području prijenosa
neće, obično, čuti ili gledati (članak 24. stavak 3.)

33\. ne dostavi najkasnije do 10. svibnja tekuće godine putem
informacijskog sustava pružatelja medijskih usluga na mrežnim stranicama
Agencije izvješće o ostvarenim prihodima za prethodnu godinu (članak 25.
stavak 1.)

34\. obavlja djelatnost pružanja audio i/ili audiovizualnih medijskih
usluga na zahtjev bez dopuštenja (članak 26. stavak 1.)

35\. prenese dopuštenja za obavljanje djelatnosti pružanja audio i/ili
audiovizualnih medijskih usluga na zahtjev na drugu osobu (članak 26.
stavak 7.)

36\. ne postigne opseg udjela europskih audiovizualnih djela (članak 27.
stavak 1.)

37\. ne dostavi izvješće o udjelima europskih audiovizualnih djela
najkasnije do 31. siječnja (članak 27. stavak 5.)

38\. obavlja djelatnost pružanja medijskih usluga televizije i/ili rada
bez ugovora o koncesiji za obavljanje djelatnosti (članak 29. stavak 1.)

39\. obavlja djelatnost pružanja audio ili audiovizualnih medijskih
usluga, a ne ispunjava posebne tehničke, prostorne, financijske i
kadrovske uvjete (članak 29. stavak 2.)

40\. promijeni programsku osnovu za više od 10 % njezina sadržaja na
temelju kojeg je dana koncesija bez suglasnosti Vijeća (članak 30.
stavak 8.)

41\. objavi oglašavanje i teletrgovinu koji nisu lako prepoznatljivi i
ne razlikuju se od uredničkog sadržaja (članak 33. stavak 1.)

42\. objavi, kao iznimku, pojedinačni kratki televizijski oglas i kratki
oglas za teletrgovinu u programima koji nisu sportski (članak 33. stavak
2.)

43\. obavi usporedno oglašavanje suprotno pretpostavkama propisanim
zakonom kojim se uređuju pitanja nedopuštenog oglašavanja (članak 33.
stavak 3.)

44\. u oglašavanju i teletrgovini namijenjenim maloljetnicima ili koja
koristi maloljetnike objavi ono što bi moglo nauditi njihovim interesima
te prouzroči moralnu ili fizičku štetu maloljetnicima (članak 34. stavak
1.)

45\. objavi oglas u kojem se žene i muškarci prikazuju na uvredljiv ili
ponižavajući način s obzirom na spol ili spolnu orijentaciju (članak 34.
stavak 2.)

46\. objavi oglas političkih stranaka, koalicija i nezavisnih zastupnika
u Hrvatskome saboru te članova predstavničkih tijela jedinica lokalne i
područne (regionalne) samouprave izabranih s liste grupe birača mimo
vremena izborne promidžbe sukladno posebnom zakonu (članak 34. stavak
3.)

47\. objavi teletrgovinu lijekova i liječenja (članak 35. stavak 3.)

48\. oglašava i objavi teletrgovinu alkohola i alkoholnih pića, osim ako
posebnim propisima nije drukčije propisano (članak 35. stavak 4.)

49\. objavi oglašavanje i teletrgovinu alkohola i alkoholnih pića koje
je usmjereno na maloljetnike ili prikazuje maloljetnike koji konzumiraju
takva pića (članak 35. stavak 5. podstavak 1.)

50\. objavi oglašavanje i teletrgovinu alkohola i alkoholnih pića koje
povezuje konzumiranje alkohola s poboljšanim fizičkim stanjem ili
vožnjom (članak 35. stavak 5. podstavak 2.)

51\. objavi oglašavanje i teletrgovinu alkohola i alkoholnih pića koje
ostvaruje dojam da potrošnja alkohola pridonosi društvenom ili
seksualnom uspjehu (članak 35. stavak 5. podstavak 3.)

52\. objavi oglašavanje i teletrgovinu alkohola i alkoholnih pića s
tvrdnjom da alkohol ima ljekovita svojstva ili da je stimulans, sedativ
ili sredstvo za rješavanje osobnih problema (članak 35. stavak 5.
podstavak 4.)

53\. objavi oglašavanje i teletrgovinu alkohola i alkoholnih pića koje
potiče neumjerenu potrošnju alkohola ili prikazuje apstinenciju ili
umjerenost u negativnom smislu (članak 35. stavak 5. podstavak 5.)

54\. objavi oglašavanje i teletrgovinu alkohola i alkoholnih pića i
stavlja naglasak na visok sadržaj alkohola kao pozitivno svojstvo pića
(članak 35. stavak 5. podstavak 6.)

55\. emitira kratke televizijske oglase i kratke oglase za teletrgovinu
u razdoblju između 6 i 18 sati te u razdoblju između 18 i 24 sata u
trajanju većem od 20 % tog razdoblja (članak 36. stavak 1.)

56\. umetne oglašavanje i teletrgovinu u vrijeme audiovizualnog programa
i pri tome ne uzme u obzir prirodne stanke u programu, kao i trajanje i
značaj programa te ošteti integritet programa i prava nositelja prava
(članak 36. stavak 4.)

57\. emitira oglašavanje i/ili teletrgovinu više od jednom u svakom
predviđenom razdoblju od najmanje 30 minuta prilikom prijenosa filmova
snimljenih za televiziju, kinematografskih djela i vijesti (članak 36.
stavak 5.)

58\. emitira oglašavanje i teletrgovnu u prijenosu vjerskih službi
(članak 36. stavak 6.)

59\. emitira kratke televizijske oglase u programu za djecu koji su
kraći od 30 minuta ili prekine oglašavanjem program za djecu više od
jednom za svako predviđeno razdoblje od najmanje 30 minuta (članak 36.
stavak 7.)

60\. emitira teletrgovinu tijekom cijelog trajanja programa za djecu ili
deset minuta prije početka i poslije završetka dječjeg programa (članak
36. stavak 8.)

61\. emitira izloge namijenjene teletrgovini u trajanju kraćem od 15
minuta (članak 40. stavak 1.)

62\. objavi programe pod pokroviteljstvom političke stranke, nezavisnih
zastupnika u Hrvatskome saboru i članova predstavničkih tijela jedinica
lokalne i područne (regionalne) samouprave izabranih s liste grupe
birača i koalicija mimo izborne promidžbe sukladno posebnom zakonu
(članak 41.)

63\. ne izvrši obvezu objavljivanja radijskog programa od najmanje 18
sati dnevno ili šest sati radijskog programa dnevno (članak 42. stavak
3.)

64\. ne izvrši obvezu objavljivanja audiovizualnog programa od najmanje
12 sati dnevno ili šest sati audiovizualnog programa dnevno (članak 42.
stavak 4.)

65\. ne izvrši obvezu objavljivanja najmanje 4 % ukupnog tjednog
audiovizualnog i/ili radijskog programa posvećenog priopćavanju vijesti
i obavijesti na području koncesije (članak 42. stavak 5.)

66\. ne izvrši obvezu objavljivanja najmanje 5 % ukupnog tjednog
audiovizualnog i/ili radijskog programa posvećenog priopćavanju vijesti
i obavijesti na području koncesije (članak 42. stavak 6.)

67\. ne izvrši obvezu objavljivanja najmanje 6 % ukupnog tjednog
audiovizualnog i/ili radijskog programa posvećenog priopćavanju vijesti
i obavijesti na području koncesije (članak 42. stavak 7.)

68\. ne izvrši obvezu objavljivanja najmanje 7 % ukupnog tjednog
audiovizualnog i/ili radijskog programa posvećenog priopćavanju vijesti
i obavijesti na području koncesije (članak 42. stavak 8.)

69\. ne izvrši obvezu dnevnog objavljivanja informativnog programa u
trajanju od najmanje 30 minuta (članak 42. stavak 9.)

70\. ne izvrši obvezu dnevnog objavljivanja jedne informativne emisije u
trajanju od najmanje 15 minuta (članak 42. stavak 10.)

71\. ne izvrši obvezu o propisanom minimalnom udjelu vlastite
proizvodnje u razdoblju od 15. lipnja do 15. rujna i od 15. prosinca do
15. siječnja (članak 44. stavak 1.)

72\. ne izvrši obvezu o propisanom minimalnom udjelu vlastite
proizvodnje u razdoblju od 16. rujna do 14. prosinca i od 16. siječnja
do 14. lipnja (članak 44. stavak 2.)

73\. ne izvrši obvezu o propisanom udjelu vlastite proizvodnje od
najmanje 30 % tjednog vremena objavljivanja svakog radijskog programa
nakladnika radija (članak 44. stavak 3.)

74\. ne izvrši obvezu o propisanom minimalnom udjelu hrvatske glazbe
(članak 45. stavak 1.)

75\. ne postigne opseg udjela europskih djela od 50 % godišnjeg vremena
objavljivanja, a od čega su polovina hrvatska audiovizualna djela
(članak 48. stavak 1.)

76\. ne dostavi Vijeću izvješće o godišnjem udjelu europskih djela do
31. siječnja na obrascima koje je utvrdilo Vijeće (članak 48. stavak 4.)

77\. ne postigne najmanji početni udio europskih djela od 20 % ili ne
poveća udio tih djela u odnosu na prošlu godinu sukladno kriterijima i
načinima utvrđenim pravilnikom (članak 48. stavak 8.)

78\. ne postigne udio europskih djela neovisnih proizvođača u godišnjem
vremenu objavljivanja (članak 50. stavak 1.)

79\. ne poveća udio europskih djela neovisnih proizvođača (članak 50.
stavak 2.)

80\. ne postigne udio europskih djela neovisnih proizvođača proizvedenih
u posljednjih pet godina (članak 50. stavak 3.)

81\. ne dostavi Vijeću izvješće i dokaze o udjelu europskih djela
neovisnih proizvođača u godišnjem audiovizualnom programu (članak 50.
stavak 5.)

82\. ne postigne udio hrvatskih neovisnih proizvođača u godišnjem
audiovizualnom programu (članak 51. stavak 1.)

83\. ne dostavi Vijeću izvješće i dokaze o udjelu hrvatskih neovisnih
proizvođača u godišnjem audiovizualnom programu (članak 51. stavak 4.)

84\. kratke isječke o događajima od velikog interesa za javnost ne
koristi isključivo za programe općih vijesti ili ako ih u audiovizualnim
medijskih uslugama na zahtjev koristi isti pružatelj medijske usluge bez
vremenske odgode (članak 52. stavak 4.)

85\. kao naknadu za prijenos događaja od velikog interesa za javnost od
drugog nakladnika televizije i/ili radija traži plaćanje ne samo stvarno
nastalih troškova (članak 52. stavak 6.)

86\. pravo na kratku informaciju izvrši na način da prekida tijek
događaja (članak 52. stavak 7.)

87\. kao nakladnik televizije i/ili radija koji je iskoristio pravo na
kratku informaciju ne omogući jednokratno korištenje snimke drugom
nakladniku televizije i/li radija koji događaj nije mogao snimiti
(članak 52. stavak 10.)

88\. na temelju dobivenih isključivih prava emitira događaje za koje se
smatra da su od velike važnosti za društvo na način kojim bi znatnom
dijelu javnosti u Republici Hrvatskoj uskratio mogućnost praćenja takvih
događaja putem izravnog prijenosa ili odgođenog prijenosa na televiziji
slobodnog pristupa (članak 53. stavak 1.)

89\. koristi isključiva prava koja su kupili na način da znatnom dijelu
javnosti u drugoj državi članici Europske unije ili državi potpisnici
međunarodnog ugovora koji obvezuje Republiku Hrvatsku uskrati mogućnost
praćenja događaja koji su od velike važnosti za društvo sukladno njezinu
nacionalnom zakonodavstvu (članak 53. stavak 4.)

90\. se poveže u audiovizualnu i/ili radijsku programsku mrežu bez
prethodne suglasnosti Vijeća i ne ispunjava uvjete (članak 54. stavak
1.)

91\. objavi promidžbene poruke u trajanju duljem od tri minute u jednom
satu (članak 55. stavak 7.)

92\. ne izvrši obvezu dostave podataka o imateljima dionica i udjela
nakon upozorenja Vijeća (članak 61. stavak 1.)

93\. ne dostavi ovjerene preslike isprava o stjecanju dionica ili udjela
u pružatelju medijskih usluga nakon upozorenja Vijeća (članak 61. stavak
2.)

94\. ne objavi u »Narodnim novinama« svaku promjenu podataka vezanu za
vlasničku strukturu (članak 61. stavak 4.)

95\. ne izvrši obvezu prijave promjene vlasništva (članak 63. stavak 1.)

96\. ima koncesiju na državnoj razini i ima udio u drugom nakladniku
iste razine ili nižim razinama s više od 25 % i obrnuto (članak 64.
stavak 1. podstavak 1.)

97\. ima koncesiju na državnoj razini i ima udio u kapitalu nakladnika
koji izdaje dnevne novine« koje se tiskaju u više od 3000 primjeraka s
udjelom većim od 10 % i obrnuto (članak 64. stavak 1. podstavak 2.)

98\. ima koncesiju na državnoj razini i istodobno izdaje dnevne novine«
koje se tiskaju u nakladi većoj od 3000 primjeraka (članak 64. stavak 1.
podstavak 3.)

99\. ima koncesiju na regionalnoj ili lokalnoj razini i ima udio u
drugom nakladniku na istom području odnosno području više ili niže
razine s više od 30 % i obrnuto (članak 64. stavak 1. podstavak 4.)

100\. ima koncesiju i ima udio u pravnoj osobi čija je djelatnost
prikupljanje, oblikovanje i posredovanje oglasa s više od 10 % i obrnuto
(članak 64. stavak 1. podstavak 5.)

101\. prenese koncesiju za obavljanje djelatnosti pružanja medijskih
usluga televizije i radija na drugu fizičku ili pravnu osobu (članak 87.
stavak 5.)

102\. obavlja satelitski, internetski, kabelski ili drugi oblik
prijenosa audiovizualnog i/ili radijskog programa bez dopuštenja (članak
92. stavak 1.)

103\. prenese dopuštenje na drugu osobu (članak 92. stavak 7.).

\(2\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom u iznosu od 1320,00 do 6630,00
eura.

\(3\) Ako prekršaj iz stavka 1. ovoga članka počini fizička osoba
obrtnik, kaznit će se novčanom kaznom u iznosu od 2650,00 do 13.270,00
eura.

\(4\) Ako prekršaj iz stavka 1. točke 1. ovoga članka počini fizička
osoba, kaznit će se novčanom kaznom u iznosu od 1320,00 do 6630,00 eura.

Članak 99. (NN [114/22](https://www.zakon.hr/cms.htm?id=54082))

\(1\) Novčanom kaznom u iznosu od 1320,00 do 6630,00 eura kaznit će se
za prekršaj pravna osoba koja:

1\. objavi audiovizualni ili radijski program koji sadrži nagradna
natjecanja ili različite oblike nagradnog sudjelovanja gledatelja ili
slušatelja i ne provodi ih pravedno uz objavu nedvosmislenih pravila o
tim sadržajima te javno obećanoj nagradi (članak 17. stavak 1.)

2\. objavi audiovizualne medijske usluge i programe pod pokroviteljstvom
koji utječu na odgovornost i uredničku neovisnost pružatelja medijske
usluge u pogledu sadržaja u slučaju televizijskog emitiranja ili na
njihov raspored (članak 22. stavak 1. podstavak 1.)

3\. objavi audiovizualne medijske usluge i programe pod pokroviteljstvom
koji izravno potiču na kupnju ili najam roba ili usluga, osobito
posebnim promotivnim upućivanjem na tu robu i uslugu (članak 22.
stavak 1. podstavak 2.)

4\. objavi audiovizualne medijske usluge i programe pod pokroviteljstvom
kojim gledatelji nisu jasno obaviješteni o postojanju sporazuma o
pokroviteljstvu (članak 22. stavak 1. podstavak 3.)

5\. objavi audiovizualne medijske usluge i programe pod pokroviteljstvom
koji nisu jasno označeni kao takvi na početku, tijekom te na kraju
programa, emisije ili svakog pojedinačnog priloga (članak 22. stavak 1.
podstavak 4.)

6\. jasno ne označi reprizu radijske ili televizijske emisije u skladu s
tehničkim mogućnostima (članak 44. stavak 4.)

7\. sudjeluje u postupku davanja koncesije, a domaća je pravna osoba
kojoj su osnivači i strane pravne osobe registrirane u zemljama u kojima
prema propisima tih zemalja nije dopušteno ili nije moguće utvrditi
podrijetlo osnivačkog kapitala (članak 67. stavak 1.)

8\. propusti registrirati korisnika i upozoriti na pravila komentiranja
i kršenja odredaba (članak 94. stavak 3.)

9\. ne izvrši obvezu podnošenja prijave za upis u Upisnik pružatelja
usluge elektroničkih publikacija (članka 94. stavak 4.).

\(2\) Za prekršaj iz stavka 1. ovoga članka kaznit će se i odgovorna
osoba u pravnoj osobi novčanom kaznom u iznosu od 660,00 do 1990,00
eura.

\(3\) Ako prekršaj iz stavka 1. ovoga članka počini fizička osoba
obrtnik, kaznit će se novčanom kaznom u iznosu od 1320,00 do 3980,00
eura.

### XVII. PRIJELAZNE I ZAVRŠNE ODREDBE

Članak 100.

\(1\) Pružatelji medijskih usluga dužni su u roku od 12 mjeseci od dana
stupanja na snagu ovoga Zakona uskladiti svoj rad, poslovanje i opće
akte s odredbama ovoga Zakona.

\(2\) Pružatelji usluga platformi za razmjenu videozapisa koji su
započeli obavljati djelatnost prije stupanja na snagu ovoga Zakona dužni
su u roku od 60 dana od dana stupanja na snagu ovoga Zakona dostaviti
Vijeću dokaz o obavljanju djelatnosti.

\(3\) Ako pružatelj medijskih usluga prilikom usklađivanja svojeg rada s
člankom 30. ovoga Zakona utvrdi da dolazi do promjene programske osnove,
dužan je u roku od 30 dana podnijeti Vijeću zahtjev za prethodnu
suglasnost.

Članak 101.

Nakladnik televizije mora osigurati u 2023. godini najmanje 2,5 %
godišnjeg brutoprihoda ostvarenog obavljanjem djelatnosti pružanja
medijskih usluga za djela hrvatskih neovisnih proizvođača.

Članak 102.

Postupci započeti po odredbama Zakona o elektroničkim medijima
(NN153/09., 84/11., 94/13. i 136/13.) do dana stupanja na snagu ovoga
Zakona dovršit će se po odredbama tog Zakona i propisa donesenih na
temelju tog Zakona.

Članak 103.

Članovi Vijeća, predsjednik Vijeća i ravnatelj Agencije nastavljaju s
radom i nakon stupanja na snagu ovoga Zakona.

Članak 104.

Obvezuje se Agencija da u roku od 90 dana od dana stupanja na snagu
ovoga Zakona uskladi Statut Agencije s odredbama ovoga Zakona i podnese
ga Hrvatskome saboru na potvrđivanje.

Članak 105.

\(1\) Iznimno od članka 68. stavka 5. ovoga Zakona, ukupnu naknadu do
31. prosinca 2023. za naplatni prijenos iz članka 68. stavka 4. ovoga
Zakona svih nenaplatnih kanala na državnoj razini, isključujući kanale
Hrvatske radiotelevizije, određuje Vijeće u suradnji s Hrvatskom
regulatornom agencijom za mrežne djelatnosti u roku od 30 dana od dana
stupanja na snagu ovoga Zakona. Ukupnu naknadu čini zbroj ponderiranih
naknada svih nenaplatnih kanala s nacionalnom koncesijom. Za izračun
ukupne ponderirane naknade uzimaju se naknade koje su operatori plaćali
nacionalnim nakladnicima za nenaplatne kanale s nacionalnom koncesijom u
godini koja prethodi godini stupanja na snagu ovoga Zakona, a koje
uključuju sve interaktivne usluge vezane uz predmetne kanale u odnosu na
broj korisnika pojedinog kanala po operatoru. Ako naknada koja se plaća
nacionalnim nakladnicima uključuje i naplatne kanale čija vrijednost
nije zasebno određena, iz takve jedinstvene naknade izuzima se
vrijednost naplatnih kanala temeljem udjela naplatnih kanala u ukupnom
broju kanala. Za određivanje pojedinačne naknade za svaki nenaplatni
kanal u okviru ukupne naknade uzima se u obzir udio u gledanosti
pojedinog nenaplatnog kanala u odnosu na ukupnu gledanost drugih
nenaplatnih kanala s koncesijom na nacionalnoj razini u zadnjem
tromjesečju koje prethodi tromjesečju donošenja ovoga Zakona. Naknada
koja je određena za pojedini kanal obuhvaća prijenos predmetnog
nenaplatnog kanala, kao i sve interaktivne usluge vezane uz predmetni
kanal.

\(2\) Nakladnici televizije s koncesijom na nacionalnoj razini koji
imaju obvezu objave ponude iz članka 68. ovoga Zakona ponudu će objaviti
u roku od 15 dana od dana odluke Vijeća o visini naknade za pojedine
televizijske kanale.

Članak 106.

\(1\) Vijeće će u roku od devet mjeseci od dana stupanja na snagu ovoga
Zakona donijeti propise iz članka 17. stavka 2., članka 22. stavka 7.,
članka 23. stavka 6., članka 24. stavka 7., članka 29. stavka 3., članka
43. stavka 6., članka 44. stavka 6., članka 46. stavka 3., članka 48.
stavka 9., članka 50. stavka 9., članka 52. stavka 13., članka 71.
stavka 9., članka 85. stavka 11., članka 88. stavka 6. i članka 94.
stavka 6.

\(2\) Do stupanja na snagu propisa iz stavka 1. ovoga članka ostaju na
snazi propisi:

-- Pravilnik o Fondu za poticanje pluralizma i raznovrsnosti
elektroničkih medija (NN 150/13. i 2/17.)

-- Pravilnik o kriterijima i načinu povećanja opsega udjela europskih
audiovizualnih djela neovisnih proizvođača (»Narodne novine«, br.
77/15.)

-- Pravilnik o kriterijima i načinu povećanja opsega udjela europskih
djela (»Narodne novine«, br. 77/15.)

-- Pravilnik o zaštiti maloljetnika u elektroničkim medijima (»Narodne
novine«, br. 28/15.)

-- Pravilnik o detaljnim mjerilima za određivanje audiovizualnih i/ili
radijskih programa koji se smatraju vlastitom proizvodnjom (»Narodne
novine«, br. 132/14.)

-- Pravilnik o minimalnim uvjetima za obavljanje audio i audiovizualnih
medijskih usluga i vođenju očevidnika NN 83/14.)

-- Pravilnik o Upisniku pružatelja medijskih usluga, elektroničkih
publikacija i neprofitnih proizvođača audiovizualnog i/ili radijskog
programa (»Narodne novine«, br. 134/13., 79/14. i 23/17.)

-- Pravilnik o sadržaju i postupku obavijesti o namjeri davanja
koncesija za obavljanje djelatnosti pružanja medijskih usluga televizije
i radija (»Narodne novine«, br. 131/13.)

-- Pravilnik o visini i načinu plaćanja naknada (»Narodne novine«, br.
93/13.)

-- Pravilnik o hrvatskim audiovizualnim djelima (»Narodne novine«, br.
43/10.)

-- Popis značajnih događaja (»Narodne novine«, br. 47/08.).

Članak 107.

Danom stupanja na snagu ovoga Zakona prestaje važiti Zakon o
elektroničkim medijima (NN 153/09, 84/11, 94/13, 136/13).

Članak 108.

Ovaj Zakon stupa na snagu osmoga dana od dana objave u »Narodnim
novinama«, osim članaka 51. i 101. koji stupaju na snagu 1. siječnja
2023.

#### Prijelazne i završne odredbe iz NN 114/22

Članak 4.

Ovaj Zakon stupa na snagu osmoga dana od dana objave u »Narodnim
novinama«, osim članaka 2. i 3. koji stupaju na snagu danom uvođenja
eura kao službene valute u Republici Hrvatskoj.
