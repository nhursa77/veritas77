**ZAKON O PRAVU NA PRISTUP INFORMACIJAMA**

[I. OPĆE ODREDBE [2](#i.-opće-odredbe)](#i.-opće-odredbe)

[II. NAČELA [3](#ii.-načela)](#ii.-načela)

[III. OBVEZE TIJELA JAVNE VLASTI
[4](#iii.-obveze-tijela-javne-vlasti)](#iii.-obveze-tijela-javne-vlasti)

[IV. OGRANIČENJA PRAVA NA PRISTUP INFORMACIJAMA
[6](#iv.-ograničenja-prava-na-pristup-informacijama)](#iv.-ograničenja-prava-na-pristup-informacijama)

[V. POSTUPOVNE ODREDBE
[7](#v.-postupovne-odredbe)](#v.-postupovne-odredbe)

[VI. PONOVNA UPORABA INFORMACIJA
[10](#vi.-ponovna-uporaba-informacija)](#vi.-ponovna-uporaba-informacija)

[VII. POVJERENIK ZA INFORMIRANJE
[12](#vii.-povjerenik-za-informiranje)](#vii.-povjerenik-za-informiranje)

[VIII. NADZOR [14](#viii.-nadzor)](#viii.-nadzor)

[IX. IZVJEŠĆIVANJE [17](#ix.-izvješćivanje)](#ix.-izvješćivanje)

[X. PREKRŠAJNE ODREDBE
[18](#x.-prekršajne-odredbe)](#x.-prekršajne-odredbe)

[XI. PRIJELAZNE I ZAVRŠNE ODREDBE
[18](#xi.-prijelazne-i-završne-odredbe)](#xi.-prijelazne-i-završne-odredbe)

[PRIJELAZNE I ZAVRŠNE ODREDBE IZ NN 85/15
[19](#prijelazne-i-završne-odredbe-iz-nn-8515)](#prijelazne-i-završne-odredbe-iz-nn-8515)

**\**

**ZAKON O PRAVU NA PRISTUP INFORMACIJAMA**

### I. OPĆE ODREDBE

Sadržaj

Članak 1. (NN [85/15](http://www.zakon.hr/cms.htm?id=12101))

\(1\) Ovim se Zakonom uređuje pravo na pristup informacijama i ponovnu
uporabu informacija koje posjeduju tijela javne vlasti, propisuju se
načela, ograničenja, postupak i način ostvarivanja i olakšavanja
pristupa i ponovne uporabe informacija, djelokrug, način rada i uvjeti
za imenovanje i razrješenje Povjerenika za informiranje te inspekcijski
nadzor nad provedbom ovoga Zakona.

\(2\) Ovim se Zakonom uređuju i druge obveze tijela javne vlasti te
prekršajne odredbe vezane za ostvarivanje prava na pristup
informacijama.

\(3\) Odredbe ovog Zakona ne primjenjuju se na stranke u sudskim,
upravnim i drugim na zakonu utemeljenim postupcima, kojima je dostupnost
informacija iz tih postupaka utvrđena propisom.

\(4\) Odredbe ovog Zakona ne primjenjuju se na informacije za koje
postoji obveza čuvanja tajnosti, sukladno zakonu koji uređuje
sigurnosno-obavještajni sustav Republike Hrvatske.

\(5\) Odredbe ovog Zakona ne primjenjuju se na informacije koje
predstavljaju klasificirane informacije čiji su vlasnici međunarodne
organizacije ili druge države, te klasificirane informacije tijela javne
vlasti koje nastaju ili se razmjenjuju u okviru suradnje s međunarodnim
organizacijama ili drugim državama.

Usklađenost s propisima Europske unije

Članak 2. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

Ovim Zakonom u hrvatsko zakonodavstvo preuzimaju se odredbe [Direktive
(EU) 2019/1024](https://eur-lex.europa.eu/eli/dir/2019/1024) Europskog
parlamenta i Vijeća od 20. lipnja 2019. o otvorenim podacima i ponovnoj
uporabi informacija javnog sektora (preinaka) (SL L 172, 26. 6. 2019.).

\(2\) Ovim Zakonom osigurava se provedba [Uredbe
1049/2001](https://eur-lex.europa.eu/eli/reg/2001/1049) Europskog
parlamenta i Vijeća od 30. svibnja 2001. o javnom pristupu dokumentima
Europskog parlamenta, Vijeća i Komisije (SL L 145, 31. 5. 2001.).

Cilj

Članak 3.

Cilj ovog Zakona je omogućiti i osigurati ostvarivanje Ustavom Republike
Hrvatske zajamčenog prava na pristup informacijama, kao i na ponovnu
uporabu informacija fizičkim i pravnim osobama putem otvorenosti i
javnosti djelovanja tijela javne vlasti.

Rodna neutralnost izraza

Članak 4.

Izrazi koji se koriste u ovom Zakonu i propisima koji se donose na
temelju njega, a koji imaju rodno značenje, bez obzira na to jesu li
korišteni u muškom ili ženskom rodu, obuhvaćaju na jednak način muški i
ženski rod.

Pojmovi

Članak 5. (NN [85/15](http://www.zakon.hr/cms.htm?id=12101))

Pojedini izrazi u ovom Zakonu imaju sljedeće značenje:

1\) »Korisnik prava na pristup informacijama i ponovnu uporabu
informacija« (u daljnjem tekstu: korisnik) je svaka domaća ili strana
fizička i pravna osoba;

2\) »Tijela javne vlasti«, u smislu ovoga Zakona, su tijela državne
uprave, druga državna tijela, jedinice lokalne i područne (regionalne)
samouprave, pravne osobe i druga tijela koja imaju javne ovlasti, pravne
osobe čiji je osnivač Republika Hrvatska ili jedinica lokalne ili
područne (regionalne) samouprave, pravne osobe koje obavljaju javnu
službu, pravne osobe koje se temeljem posebnog propisa financiraju
pretežito ili u cijelosti iz državnog proračuna ili iz proračuna
jedinica lokalne i područne (regionalne) samouprave odnosno iz javnih
sredstava (nameta, davanja, i sl.), kao i trgovačka društva u kojima
Republika Hrvatska i jedinice lokalne i područne (regionalne) samouprave
imaju zasebno ili zajedno većinsko vlasništvo;

3\) »Informacija« je svaki podatak koji posjeduje tijelo javne vlasti u
obliku dokumenta, zapisa, dosjea, registra, neovisno o načinu na koji je
prikazan (napisani, nacrtani, tiskani, snimljeni, magnetni, optički,
elektronički ili neki drugi zapis), koji je tijelo izradilo samo ili u
suradnji s drugim tijelima ili dobilo od druge osobe, a nastao je u
okviru djelokruga ili u vezi s organizacijom i radom tijela javne
vlasti;

4\) »Međunarodna informacija« je ona informacija koju je Republici
Hrvatskoj ustupila strana država ili međunarodna organizacija s kojom
Republika Hrvatska surađuje ili joj je član;

5\) »Pravo na pristup informacijama« obuhvaća pravo korisnika na
traženje i dobivanje informacije kao i obvezu tijela javne vlasti da
omogući pristup zatraženoj informaciji, odnosno da objavljuje
informacije neovisno o postavljenom zahtjevu kada takvo objavljivanje
proizlazi iz obveze određene zakonom ili drugim propisom;

6\) »Ponovna uporaba« znači uporabu informacija tijela javne vlasti od
strane fizičkih ili pravnih osoba, u komercijalnu ili nekomercijalnu
svrhu različitu od izvorne svrhe za koju su informacije nastale, a koja
se ostvaruje u okviru zakonom ili drugim propisom određenog djelokruga
ili posla koji se uobičajeno smatra javnim poslom. Razmjena informacija
između tijela javne vlasti radi obavljanja poslova iz njihova djelokruga
ne predstavlja ponovnu uporabu;

7\) »Test razmjernosti i javnog interesa« je procjena razmjernosti
između razloga za omogućavanje pristupa informaciji i razloga za
ograničenje te omogućavanje pristupa informaciji ako prevladava javni
interes;

8\) »Vlasnik informacije« je tijelo javne vlasti u okviru čijeg
djelokruga je nastala informacija klasificirana stupnjem tajnosti
odnosno tijelo druge države ili međunarodna organizacija u okviru čijeg
djelokruga je nastala međunarodna informacija;

9\) »Središnji katalog službenih dokumenata Republike Hrvatske« je na
internetu javno dostupan alat koji korisnicima kroz puni tekst i/ili
uređeni skup metapodataka omogućuje trajni pristup dokumentima
pohranjenim u bazi elektroničkih dokumenata i/ili fizičkim zbirkama;

10\) »Strojno čitljiv oblik« je oblik datoteke strukturiran tako da ga
programska aplikacija može lako identificirati, prepoznati i iz njega
izdvojiti određene podatke, uključujući pojedinačne podatke i njihovu
unutarnju strukturu;

11\) »Otvoreni oblik« je oblik datoteke koji je neovisan o korištenoj
platformi i dostupan javnosti bez ograničenja koja bi priječila ponovnu
uporabu;

12\) »Otvoreni standard« je u pisanom obliku utvrđen standard s
detaljnim specifikacijama preduvjeta za osiguravanje interoperabilnosti
softvera;

13\) »Portal otvorenih podataka« je podatkovni čvor koji služi za
prikupljanje, kategorizaciju i distribuciju otvorenih podataka javnog
sektora. Portal predstavlja svojevrsni katalog metapodataka koji
omogućava lakše pretraživanje otvorenih podataka;

14\) »Metapodaci« su podaci o podacima, odnosno podaci koji opisuju
karakteristike nekog izvora. Oni mogu opisivati jedan podatak, cijelu
skupinu podataka ili samo neki dio cjeline;

15) »Otvoreni podaci« su podaci dostupni u otvorenim oblicima koji se
mogu za bilo koju namjenu slobodno koristiti, ponovno uporabiti i
dijeliti, bez ograničenja ili s minimalnim pravnim, tehničkim ili
financijskim ograničenjima;

16) »Standardna dozvola« je niz unaprijed utvrđenih uvjeta za ponovnu
uporabu u digitalnom obliku, po mogućnosti usklađenih sa
standardiziranim javnim dozvolama dostupnima putem interneta;

17) »Anonimizacija« je proces izmjene informacije u anonimne informacije
koje ne upućuju na fizičke osobe čiji je identitet utvrđen ili čiji se
identitet može utvrditi ili proces kojim se osobni podaci čine
anonimnima tako da se ne može utvrditi identitet ispitanika ili se više
ne može utvrditi identitet ispitanika;

18) »Dinamički podaci« su informacije u digitalnom obliku koje se
ažuriraju često ili u stvarnom vremenu, posebno zbog njihove
promjenjivosti ili brzog zastarijevanja; podaci koje su proizveli
senzori obično se smatraju dinamičkim podacima;

19) »Istraživački podaci« su informacije u digitalnom obliku, osim
znanstvenih publikacija, koje se prikupljaju ili izrađuju tijekom
znanstvenoistraživačkih aktivnosti i upotrebljavaju se kao dokaz u
istraživačkim postupcima ili ih istraživačka zajednica općenito smatra
potrebnima za provjeru istraživačkih nalaza i rezultata;

20) »Visokovrijedni skupovi podataka« su informacije čija je ponovna
uporaba povezana s važnim koristima za društvo, okoliš i gospodarstvo,
osobito zbog njihove prikladnosti za stvaranje usluga s dodanom
vrijednošću, aplikacija i novih, kvalitetnih te prikladnih (koji štite
dignitet) radnih mjesta, te zbog brojnih mogućih korisnika usluga s
dodanom vrijednošću i aplikacija koje se temelje na tim skupovima
podataka;

21) »Razumni povrat ulaganja« je postotak ukupne naknade, povrh iznosa
potrebnog za povrat prihvatljivih troškova koji je od fiksne kamatne
stope ESB-a veći za najviše pet postotnih bodova;

22) »Treća osoba« je bilo koja fizička ili pravna osoba koja posjeduje
podatke, a nije tijelo javne vlasti;

23\) »Povjerenik za informiranje« (u daljnjem tekstu: Povjerenik) je
neovisno državno tijelo za zaštitu prava na pristup informacijama;

24) »Odgovorna osoba« je čelnik tijela odnosno osoba ovlaštena za
zastupanje i predstavljanje tijela javne vlasti.

### II. NAČELA

Načelo javnosti i slobodnog pristupa

Članak 6.

Informacije su dostupne svakoj domaćoj ili stranoj fizičkoj i pravnoj
osobi u skladu s uvjetima i ograničenjima ovog Zakona.

Načelo pravodobnosti, potpunosti i točnosti informacija

Članak 7.

Informacije koje tijela javne vlasti objavljuju odnosno daju moraju biti
pravodobne, potpune i točne.

Načelo jednakosti

Članak 8.

\(1\) Pravo na pristup informacijama i ponovnu uporabu informacija
pripada svim korisnicima na jednak način i pod jednakim uvjetima.
Korisnici su ravnopravni u njegovu ostvarivanju.

\(2\) Tijela javne vlasti ne smiju staviti korisnike u neravnopravan
položaj, a osobito na način da se pojedinim korisnicima informacija
pruža prije nego ostalima ili na način kojim im se posebno pogoduje.

Načelo raspolaganja informacijom

Članak 9.

Korisnik koji raspolaže informacijom sukladno ovom Zakonu, ima pravo tu
informaciju javno iznositi.

Načelo međusobnog poštovanja i suradnje

Članak 9.a (NN [85/15](http://www.zakon.hr/cms.htm?id=12101))

Odnosi tijela javne vlasti i korisnika temelje se na suradnji i pružanju
pomoći te međusobnom uvažavanju i poštivanju dostojanstva ljudske osobe.

### III. OBVEZE TIJELA JAVNE VLASTI

Objavljivanje informacija

Članak 10. (NN [85/15](http://www.zakon.hr/cms.htm?id=12101))

\(1\) Tijela javne vlasti obvezna su na internetskim stranicama na lako
pretraživ način i u strojno čitljivom obliku objavljivati:

1\) zakone i ostale propise koji se odnose na njihovo područje rada;

2\) opće akte i odluke koje donose, kojima se utječe na interese
korisnika, s razlozima za njihovo donošenje;

3\) nacrte zakona i drugih propisa te općih akata za koje se provodi
postupak savjetovanja s javnošću, u skladu s člankom 11. ovoga Zakona;

4\) godišnje planove, programe, strategije, upute, izvješća o radu,
financijska izvješća i druge odgovarajuće dokumente koji se odnose na
područje rada tijela javne vlasti;

5\) registre i baze podataka ili informacije o registrima i bazama
podataka iz njihove nadležnosti i načinu pristupa i ponovne uporabe;

6\) informacije o javnim uslugama koje tijelo javne vlasti pruža, na
vidljivu mjestu, uz poveznicu na one koje pruža elektroničkim putem;

7\) podatke o izvoru financiranja, proračun, financijski plan ili drugi
odgovarajući dokument kojim se utvrđuju prihodi i rashodi tijela javne
vlasti te podatke i izvješća o izvršenju proračuna, financijskog plana
ili drugog odgovarajućeg dokumenta;

8\) informacije o dodijeljenim bespovratnim sredstvima, sponzorstvima,
donacijama ili drugim pomoćima, uključujući popis korisnika i visinu
iznosa;

9\) informacije o postupcima javne nabave, dokumentaciju potrebnu za
nadmetanje, informacije o izvršavanju ugovora i druge informacije za
koje postoji obveza objavljivanja sukladno zakonu kojim se uređuje javna
nabava;

10\) obavijesti o raspisanim natječajima, dokumentaciju potrebnu za
sudjelovanje u natječajnom postupku te obavijest o ishodu natječajnog
postupka;

11\) informacije o unutarnjem ustrojstvu tijela javne vlasti, s imenima
čelnika tijela i voditelja ustrojstvenih jedinica i njihovim podacima za
kontakt;

12\) zaključke sa službenih sjednica tijela javne vlasti i službene
dokumente usvojene na tim sjednicama te informacije o radu formalnih
radnih tijela iz njihove nadležnosti na kojima se odlučuje o pravima i
interesima korisnika;

13\) obavijest o načinu i uvjetima ostvarivanja prava na pristup
informacijama i ponovnu uporabu informacija na vidljivu mjestu, s
podacima za kontakt službenika za informiranje, potrebnim obrascima ili
poveznicama na obrasce te visinom naknade za pristup informacijama i
ponovnu uporabu informacija, sukladno kriterijima iz članka 19. stavka
3. ovoga Zakona;

14\) odgovore na najčešće postavljena pitanja, o načinu podnošenja upita
građana i medija, kao i ostale informacije (vijesti, priopćenja za
javnost, podaci o aktivnostima), u svrhu informiranja javnosti o svom
radu i ostvarivanju njihovih prava i izvršavanju obveza.

\(2\) Odredbe ovoga članka ne primjenjuju se na informacije za koje
postoje ograničenja prava na pristup prema odredbama ovoga Zakona.

Dostavljanje dokumenata u Središnji katalog službenih dokumenata
Republike Hrvatske

Članak 10.a (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Tijela državne uprave i druga državna tijela, pravne osobe koje
Republika Hrvatska zakonom ili podzakonskim propisom osniva ili čije
osnivanje zakonom izričito predviđa te jedinice lokalne i područne
(regionalne) samouprave, dužne su dokumente iz članka 10. stavka 1.
točaka 2. i 4. ovoga Zakona u elektroničkom obliku dostavljati u
Središnji katalog službenih dokumenata Republike Hrvatske radi njihove
trajne dostupnosti.

\(2\) Poslove vođenja i održavanja Središnjeg kataloga službenih
dokumenata Republike Hrvatske obavlja tijelo državne uprave nadležno za
razvoj digitalnog društva.

\(3\) Način ustrojavanja i vođenja Središnjeg kataloga službenih
dokumenata Republike Hrvatske propisat će pravilnikom čelnik tijela
državne uprave nadležnog za razvoj digitalnog društva.

Objavljivanje dokumenata u svrhu savjetovanja s javnošću

Članak 11. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Tijela državne uprave, druga državna tijela, jedinice lokalne i
područne (regionalne) samouprave i pravne osobe s javnim ovlastima dužne
su provoditi savjetovanje s javnošću pri donošenju zakona i podzakonskih
propisa, a pri donošenju općih akata odnosno drugih strateških ili
planskih dokumenta kad se njima utječe na interese građana i pravnih
osoba.

\(2\) Savjetovanje s javnošću tijela državne uprave provode preko
središnjeg državnog internetskog portala za savjetovanja s javnošću, a
druga državna tijela, jedinice lokalne i područne (regionalne)
samouprave i pravne osobe s javnim ovlastima preko internetske stranice
ili preko središnjeg državnog internetskog portala za savjetovanje s
javnošću, objavom nacrta propisa, općeg akta odnosno drugog dokumenta, s
obrazloženjem razloga i ciljeva koji se žele postići donošenjem propisa,
akta ili drugog dokumenta, sastavom radne skupine koja je izradila
nacrt, ako je odlukom čelnika tijela radna skupina bila osnovana te
pozivom javnosti da dostavi svoje prijedloge i mišljenja.

\(3\) Tijela javne vlasti iz stavka 1. ovoga članka dužna su provesti
savjetovanje s javnošću u pravilu u trajanju od 30 dana, osim u
slučajevima kad se savjetovanje provodi sukladno propisu kojim se
uređuje postupak procjene učinaka propisa.

\(4\) Po isteku roka za dostavu mišljenja i prijedloga tijelo javne
vlasti dužno je izraditi i objaviti na središnjem državnom internetskom
portalu za savjetovanje s javnošću odnosno internetskoj stranici
izvješće o savjetovanju s javnošću, koje sadrži zaprimljene prijedloge i
primjedbe te očitovanja s razlozima za neprihvaćanje pojedinih
prijedloga i primjedbi. Izvješće o savjetovanju s javnošću nositelj
izrade nacrta obvezno dostavlja tijelu koje usvaja ili donosi propis,
opći akt ili dokument.

\(5\) Tijela javne vlasti dužna su donijeti i na svojoj internetskoj
stranici objaviti plan savjetovanja s javnošću za kalendarsku godinu
najkasnije do isteka prethodne kalendarske godine. O izmjenama plana
savjetovanja tijelo javne vlasti dužno je istim putem izvijestiti
javnost.

\(6\) Plan savjetovanja s javnošću sadrži naziv propisa, općeg akta ili
dokumenta za koji se provodi savjetovanje, očekivano vrijeme njegova
donošenja ili usvajanja, okvirno vrijeme provedbe internetskog
savjetovanja te druge predviđene načine na koje se namjerava provesti
savjetovanje, kao što su javne rasprave, distribucija nacrta propisa
zainteresiranoj javnosti elektroničkom poštom, sudjelovanje u radnim
skupinama i drugo.

\(7\) Nakon provedenog savjetovanja dokumentaciju koja nastaje u
postupku savjetovanja s javnošću, bilo u elektroničkom obliku bilo na
papiru, tijelo javne vlasti dužno je čuvati u skladu s propisima o
arhivskom gradivu.

Javnost rada

Članak 12.

\(1\) Tijela javne vlasti obvezna su javnost informirati o:

1\) dnevnom redu zasjedanja ili sjednica službenih tijela i vremenu
njihova održavanja, načinu rada i mogućnostima neposrednog uvida u
njihov rad,

2\) broju osoba kojima se može istodobno osigurati neposredan uvid u rad
tijela javne vlasti pri čemu se mora voditi računa o redoslijedu
prijavljivanja.

\(2\) Tijela javne vlasti nisu dužna osigurati neposredan uvid u svoj
rad kada se radi o pitanjima u kojima se po zakonu javnost mora
isključiti, odnosno ako se radi o informacijama za koje postoje
ograničenja prava na pristup prema odredbama ovog Zakona.

Službenik za informiranje

Članak 13.

\(1\) Tijelo javne vlasti obvezno je radi osiguravanja prava na pristup
informacijama donijeti odluku kojom će odrediti posebnu službenu osobu
mjerodavnu za rješavanje ostvarivanja prava na pristup informacijama (u
daljnjem tekstu: službenik za informiranje).

\(2\) Tijelo javne vlasti obvezno je upoznati javnost sa službenim
podacima o službeniku za informiranje.

\(3\) Službenik za informiranje:

1\) obavlja poslove redovitog objavljivanja informacija, sukladno
unutarnjem ustroju tijela javne vlasti, kao i rješavanja pojedinačnih
zahtjeva za pristup informacijama i ponovne uporabe informacija,

2\) unapređuje način obrade, razvrstavanja, čuvanja i objavljivanja
informacija koje su sadržane u službenim dokumentima koji se odnose na
rad tijela javne vlasti,

3\) osigurava neophodnu pomoć podnositeljima zahtjeva u vezi s
ostvarivanjem prava utvrđenih ovim Zakonom.

\(4\) Tijelo javne vlasti dužno je o odluci o određivanju službenika za
informiranje izvijestiti Povjerenika u roku od mjesec dana od donošenja
odluke o određivanju službenika za informiranje.

\(5\) Povjerenik vodi Registar službenika za informiranje.

Službeni upisnik

Članak 14.

\(1\) Tijelo javne vlasti dužno je voditi poseban službeni upisnik o
zahtjevima, postupcima i odlukama o ostvarivanju prava na pristup
informacijama i ponovnu uporabu informacija, u skladu s odredbama ovog
Zakona.

\(2\) Ustroj, sadržaj i način vođenja službenog upisnika propisat će
pravilnikom ministar nadležan za poslove opće uprave.

### IV. OGRANIČENJA PRAVA NA PRISTUP INFORMACIJAMA

Ograničenja i njihovo trajanje

Članak 15. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Tijela javne vlasti ograničit će pristup informacijama koje se
tiču svih postupaka koje vode nadležna tijela u prethodnom i kaznenom
postupku za vrijeme trajanja tih postupaka.

\(2\) Tijela javne vlasti mogu ograničiti pristup informaciji:

1\) ako je informacija klasificirana stupnjem tajnosti, sukladno zakonu
kojim se uređuje tajnost podataka;

2\) ako je informacija poslovna ili profesionalna tajna, sukladno
zakonu;

3\) ako je informacija porezna tajna, sukladno zakonu;

4\) ako je informacija zaštićena propisima kojima se uređuje područje
zaštite osobnih podataka;

5\) ako je informacija zaštićena propisima kojima se uređuje pravo
intelektualnog vlasništva, osim u slučaju izričitoga pisanog pristanka
nositelja prava;

6\) ako je pristup informaciji ograničen sukladno međunarodnim ugovorima
ili se radi o informaciji nastaloj u postupku sklapanja ili pristupanja
međunarodnim ugovorima ili pregovora s drugim državama ili međunarodnim
organizacijama, do završetka postupka, ili se radi o informaciji
nastaloj u području održavanja diplomatskih odnosa;

7\) u ostalim slučajevima utvrđenim zakonom.

\(3\) Tijela javne vlasti mogu ograničiti pristup informaciji ako
postoje osnove sumnje da bi njezino objavljivanje:

1\) onemogućilo učinkovito, neovisno i nepristrano vođenje sudskog,
upravnog ili drugog pravno uređenog postupka, izvršenje sudske odluke
ili kazne;

2\) onemogućilo rad tijela koja obavljaju upravni nadzor, inspekcijski
nadzor, odnosno nadzor zakonitosti.

\(4\) Tijela javne vlasti mogu ograničiti pristup informaciji ako je:

1\) informacija u postupku izrade unutar jednog ili među više tijela
javne vlasti, a njezino bi objavljivanje prije dovršetka izrade
cjelovite i konačne informacije moglo ozbiljno narušiti proces njezine
izrade;

2\) informacija nastala u postupku usuglašavanja pri donošenju propisa i
drugih akata te u razmjeni stavova i mišljenja unutar jednog ili među
više tijela javne vlasti, a njezino bi objavljivanje moglo dovesti do
pogrešnog tumačenja sadržaja informacije, ugroziti proces donošenja
propisa i akata ili slobodu davanja mišljenja i izražavanja stavova.

\(5\) Ako tražena informacija sadrži i podatak koji podliježe
ograničenju iz stavaka 2. i 3. ovoga članka, preostali dijelovi
informacije učinit će se dostupnim.

\(6\) Informacije kojima se ograničava pravo na pristup zbog razloga
navedenih u stavku 2. točki 5. ovoga članka postaju dostupne javnosti
kad to odredi onaj kome bi objavljivanjem informacije mogla biti
prouzročena šteta, ali najduže u roku od 20 godina od dana kad je
informacija nastala, osim ako zakonom ili drugim propisom nije određen
duži rok.

\(7\) Informacije iz stavka 2. i 3. ovoga članka postaju dostupne
javnosti nakon što prestanu razlozi na temelju kojih je tijelo javne
vlasti ograničilo pravo na pristup informaciji.

\(8\) Pristup informaciji iz stavka 4. točke 1. ovoga članka može se
ograničiti i nakon što je informacija dovršena, osobito ako bi ta objava
ozbiljno narušila proces odlučivanja i izražavanja mišljenja ili dovela
do pogrešnog tumačenja sadržaja informacije, osim ako postoji
prevladavajući javni interes za objavu informacije.

Test razmjernosti i javnog interesa

Članak 16. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Tijelo javne vlasti nadležno za postupanje po zahtjevu za pristup
informaciji iz članka 15. stavka 2. točke 2., 3., 4., 5., 6. i 7. i
stavaka 3. i 4. ovoga Zakona, dužno je, prije donošenja odluke, provesti
test razmjernosti i javnog interesa. Vlasnik informacije iz članka 15.
stavka 2. točke 1. ovog Zakona, po prethodno pribavljenom mišljenju
Ureda Vijeća za nacionalnu sigurnost, dužan je, prije donošenja odluke,
provesti test razmjernosti i javnog interesa.

\(2\) Kod provođenja testa razmjernosti i javnog interesa tijelo javne
vlasti dužno je utvrditi da li se pristup informaciji može ograničiti
radi zaštite nekog od zaštićenih interesa iz članka 15. stavaka 2., 3. i
4. ovog Zakona, da li bi omogućavanjem pristupa traženoj informaciji u
svakom pojedinom slučaju taj interes bio ozbiljno povrijeđen te da li
prevladava potreba zaštite prava na ograničenje ili javni interes. Ako
prevladava javni interes u odnosu na štetu po zaštićene interese,
informacija će se učiniti dostupnom.

\(3\) Informacije o raspolaganju javnim sredstvima koje se odnose na
osobno ime ili naziv, iznos i namjenu sredstava dostupne su javnosti i
bez provođenja testa razmjernosti i javnog interesa iz stavka 1. ovoga
članka, osim ako informacija predstavlja klasificirani podatak.

### V. POSTUPOVNE ODREDBE

Načini ostvarivanja prava na pristup informacijama

Članak 17. (NN [85/15](http://www.zakon.hr/cms.htm?id=12101))

\(1\) Tijela javne vlasti obvezna su omogućiti pristup informacijama:

1\) pravodobnim objavljivanjem informacija o svome radu na primjeren i
dostupan način, odnosno na internetskim stranicama tijela javne vlasti
ili u javnom glasilu i Središnjem katalogu službenih dokumenata
Republike Hrvatske, radi informiranja javnosti,

2\) davanjem informacije korisniku koji je podnio zahtjev na jedan od
sljedećih načina:

-- neposrednim davanjem informacije,

-- davanjem informacije pisanim putem,

-- uvidom u dokumente i izradom preslika dokumenata koji sadrže traženu
informaciju,

-- dostavljanjem preslika dokumenta koji sadrži traženu informaciju,

-- na drugi način koji je prikladan za ostvarivanje prava na pristup
informaciji.

\(2\) Korisnik može u zahtjevu za pristup informaciji naznačiti
prikladan način dobivanja informacije, a ako ne naznači, informacija će
se dostaviti na način na koji je podnesen zahtjev, odnosno na
najekonomičniji način.

Zahtjev

Članak 18. (NN [85/15](http://www.zakon.hr/cms.htm?id=12101))

\(1\) Korisnik ostvaruje pravo na pristup informaciji podnošenjem
usmenog ili pisanog zahtjeva nadležnom tijelu.

\(2\) Ako je zahtjev podnesen usmeno ili putem telefona, sastavit će se
službena bilješka, a ako je podnesen putem elektroničke komunikacije,
smatrat će se da je podnesen pisani zahtjev.

\(3\) Pisani zahtjev sadrži: naziv i sjedište tijela javne vlasti kojem
se zahtjev podnosi, podatke koji su važni za prepoznavanje tražene
informacije, ime i prezime i adresu fizičke osobe podnositelja zahtjeva,
tvrtku, odnosno naziv pravne osobe i njezino sjedište.

\(4\) Podnositelj zahtjeva nije obvezan navesti razloge zbog kojih traži
pristup informaciji, niti je obvezan pozvati se na primjenu ovog Zakona.

\(5\) Ne smatra se zahtjevom za pristup informacijama traženje uvida u
cjelokupni spis predmeta, objašnjenja ili uputa vezanih uz ostvarivanje
nekog prava ili izvršavanje obveze, izrade analize ili tumačenja nekog
propisa, kao ni stvaranje nove informacije.

Naknada za pristup informacijama

Članak 19.

\(1\) Na pristup informacijama u postupcima pred tijelima javne vlasti
ne plaćaju se upravne i sudske pristojbe.

\(2\) Tijelo javne vlasti ima pravo tražiti od korisnika naknadu
stvarnih materijalnih troškova koji nastanu pružanjem informacije,
sukladno članku 17. ovog Zakona, kao i na naknadu troškova dostave
tražene informacije. Na zahtjev korisnika tijelo javne vlasti dužno je
dostaviti način izračuna naknade.

\(3\) Kriterije za određivanje visine naknade i način naplate naknade iz
stavka 2. ovog članka, propisat će Povjerenik.

\(4\) Prihodi od naknada ostvarenih na temelju stavka 2. ovog članka,
prihodi su tijela javne vlasti.

Rokovi

Članak 20.

\(1\) Na temelju zahtjeva za pristup informaciji tijelo javne vlasti će
odlučiti najkasnije u roku od 15 dana od dana podnošenja urednog
zahtjeva.

\(2\) U slučaju nepotpunog ili nerazumljivog zahtjeva tijelo javne
vlasti će bez odgode pozvati podnositelja zahtjeva da ga ispravi u roku
od pet dana od dana zaprimanja poziva za ispravak. Ako podnositelj
zahtjeva ne ispravi zahtjev na odgovarajući način, a na temelju
dostavljenog se ne može sa sigurnošću utvrditi o kojoj se traženoj
informaciji radi, tijelo javne vlasti odbacit će zahtjev rješenjem.

Ustupanje zahtjeva

Članak 21.

\(1\) Ako tijelo javne vlasti ne posjeduje informaciju, a ima saznanja o
tijelu koje je posjeduje, dužno je, bez odgode, a najkasnije u roku od
osam dana od zaprimanja zahtjeva, ustupiti zahtjev tome tijelu, a o čemu
će obavijestiti podnositelja. Rokovi ostvarivanja prava na pristup
informaciji računaju se od dana kada je nadležno tijelo javne vlasti
zaprimilo ustupljeni zahtjev.

\(2\) Ako tijelo javne vlasti zaprimi zahtjev za pristup informaciji iz
članka 15. stavka 2. točke 1. ovog Zakona, a nije njezin vlasnik, dužno
je bez odgode, a najkasnije u roku od osam dana od zaprimanja zahtjeva,
ustupiti zahtjev vlasniku informacije, o čemu će obavijestiti
podnositelja.

\(3\) Ako tijelo javne vlasti zaprimi zahtjev za pristup međunarodnoj
informaciji, dužno je bez odgode, a najkasnije u roku od osam dana od
zaprimanja zahtjeva, ustupiti isti vlasniku informacije, o čemu će
obavijestiti podnositelja. Iznimno, tijelo javne vlasti postupit će po
zaprimljenom zahtjevu za pristup međunarodnoj informaciji, ako je iz
same informacije nedvojbeno vidljivo da je ona namijenjena neposrednoj
objavi.

Produženje rokova

Članak 22.

\(1\) Rokovi za ostvarivanje prava na pristup informaciji mogu se
produžiti za 15 dana, računajući od dana kad je tijelo javne vlasti
trebalo odlučiti o zahtjevu za pristup informaciji:

1\) ako se informacija mora tražiti izvan sjedišta tijela javne vlasti,

2\) ako se jednim zahtjevom traži veći broj različitih informacija,

3\) ako je to nužno da bi se osigurala potpunost i točnost tražene
informacije,

4\) ako je dužno provesti test razmjernosti i javnog interesa, sukladno
odredbama ovog Zakona.

\(2\) O produženju rokova tijelo javne vlasti će bez odgode, a
najkasnije u roku od osam dana, od dana zaprimanja urednog zahtjeva
obavijestiti podnositelja zahtjeva i navesti razloge zbog kojih je taj
rok produžen.

Rješavanje o zahtjevu

Članak 23. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Tijelo javne vlasti ne donosi rješenje o zahtjevu:

1\) kad korisniku omogućuje pristup traženoj informaciji,

2\) kad obavještava korisnika da je istu informaciju već dobio, a nije
protekao rok od 90 dana od podnošenja prethodnog zahtjeva pri čemu je
dužno obavijestiti korisnika na koji način i kojim aktom mu je
informacija već dostavljena,

3\) kad obavještava korisnika da je informacija javno objavljena pri
čemu je dužno obavijestiti korisnika gdje je informacija dostupna i kako
se može do nje doći odnosno dostaviti mu poveznicu na informaciju
objavljenu na internetskoj stranici,

4\) kad obavještava korisnika da mu je kao stranki u postupku dostupnost
informacija iz sudskih, upravnih i drugih na zakonu utemeljenih
postupaka propisom utvrđena,

5\) kad obavještava korisnika da za informaciju postoji obveza zaštite
odnosno čuvanja njezine tajnosti, sukladno članku 1. stavku 4. i 5. ovog
Zakona,

6\) kad obavještava korisnika da se podnesak ne smatra zahtjevom u
smislu članka 18. stavka 5. ovoga Zakona, pri čemu je dužno uputiti
korisnika na način ostvarivanja njegova traženja.

\(2\) O postojanju razloga koji su utvrđeni stavkom 1. točkama 2., 3.,
4., 5. i 6. ovog članka tijelo javne vlasti obvezno je, bez odgode,
obavijestiti podnositelja zahtjeva pisanim putem.

\(3\) Na obavijest iz stavka 2. ovoga članka podnositelj zahtjeva ima
pravo izjaviti prigovor. Na podnošenje i postupanje po prigovoru
primjenjuju se odredbe zakona kojim se uređuje opći upravni postupak.

\(4\) Tijelo javne vlasti donosi rješenje kad korisniku omogućuje
pristup traženoj informaciji, primjenom odredbe članka 16. stavka 1.
ovog Zakona.

\(5\) Tijelo javne vlasti rješenjem će odbaciti zahtjev ako ne posjeduje
informaciju te nema saznanja gdje se informacija nalazi.

\(6\) Tijelo javne vlasti rješenjem će odbiti zahtjev:

1\) ako se ispune uvjeti propisani u članku 15. stavku 1. ovog Zakona,

2\) ako se ispune uvjeti propisani u članku 15. stavcima 2., 3. i 4., a
u vezi s člankom 16. stavkom 1. ovog Zakona,

3\) ako utvrdi da nema osnove za dopunu ili ispravak dane informacije iz
članka 24. ovog Zakona,

4\) ako se traži informacija koja se ne smatra informacijom u smislu
članka 5. stavka 1. točke 3. ovog Zakona,

5\) ako jedan ili više međusobno povezanih podnositelja putem jednog ili
više funkcionalno povezanih zahtjeva očito zloupotrebljava pravo na
pristup informacijama, a osobito kada zbog učestalih zahtjeva za dostavu
istih ili istovrsnih informacija ili zahtjeva kojima se traži velik broj
informacija dolazi do opterećivanja rada i redovitog funkcioniranja
tijela javne vlasti.

Dopuna i ispravak informacije

Članak 24.

\(1\) Ako korisnik smatra da informacija pružena na temelju zahtjeva
nije točna ili potpuna, može zahtijevati njezin ispravak, odnosno dopunu
u roku od 15 dana od dana dobivanja informacije.

\(2\) Tijelo javne vlasti obvezno je odlučiti o zahtjevu za dopunu,
odnosno ispravak informacije u roku od 15 dana od dana zaprimanja
zahtjeva, sukladno odredbama članka 23. ovog Zakona.

Žalba

Članak 25. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Protiv rješenja tijela javne vlasti može se izjaviti žalba
Povjereniku u roku od 15 dana od dana dostave rješenja.

\(2\) Žalba se može izjaviti i kad tijelo javne vlasti, u propisanom
roku, ne odluči o zahtjevu ili prigovoru podnositelja.

\(3\) Povjerenik je dužan rješenje o žalbi donijeti i dostaviti stranki,
putem prvostupanjskog tijela, najkasnije u roku od 60 dana od dana
predaje uredne žalbe.

\(4\) Tijela javne vlasti dužna su Povjereniku u postupku po žalbi
protiv rješenja o ograničenju informacija iz članka 15. stavaka 2., 3. i
4. ovog Zakona, omogućiti uvid u informacije koje su predmet postupka.
Za informacije iz članka 15. stavka 2. točke 1. ovog Zakona, Povjerenik
će zatražiti mišljenje Ureda Vijeća za nacionalnu sigurnost, sukladno
zakonu kojim se uređuje tajnost podataka.

\(5\) Kad Povjerenik u postupku rješavanja po žalbi treba ispitati
pravilnost provedenog testa razmjernosti i javnog interesa, odnosno
provesti test razmjernosti i javnog interesa, rješenje o žalbi dužan je
donijeti i dostaviti stranci, putem prvostupanjskog tijela, najkasnije u
roku od 60 dana od dana predaje uredne žalbe.

\(6\) Kad Povjerenik, za informacije iz članka 15. stavka 2. točke 1.
ovog Zakona, traži mišljenje Ureda Vijeća za nacionalnu sigurnost, dužan
je rješenje donijeti i dostaviti stranki, putem prvostupanjskog tijela,
najkasnije u roku od 90 dana od dana predaje uredne žalbe.

\(7\) Kad utvrdi da je žalba osnovana, Povjerenik će rješenjem naložiti
tijelu javne vlasti da korisniku omogući pristup traženoj informaciji,
odnosno da odluči o zahtjevu korisnika te odrediti primjeren rok u kojem
je dužno to učiniti.

\(8\) Smatrat će se da je tijelo javne vlasti onemogućilo ili ograničilo
pristup informacijama korisniku ako ne postupi po odluci Povjerenika iz
stavka 7. ovoga članka ili to ne učini u roku koji je odredio
Povjerenik.

Obveznost izvršenja rješenja Povjerenika

Članak 25.a (NN [69/22](https://www.zakon.hr/cms.htm?id=52735))

\(1\) Pravomoćna rješenja Povjerenika kojima se omogućava pristup
informacijama i rješenja kojima se tijelu javne vlasti nalaže rješavanje
zahtjeva za pristup informacijama su obvezujuća i izvršna.

\(2\) Izvršenje rješenja iz stavka 1. ovoga članka provodi Povjerenik.

\(3\) Izvršenje rješenja Povjerenik provodi donošenjem rješenja o
izvršenju koje se osigurava izricanjem novčane kazne odgovornoj osobi
tijela javne vlasti.

\(4\) Novčana kazna izvršava se obustavom od plaće odgovornoj osobi.

Upravni spor

Članak 26. (NN [85/15](http://www.zakon.hr/cms.htm?id=12101))

\(1\) Protiv rješenja Povjerenika žalba nije dopuštena, ali se može
pokrenuti upravni spor pred Visokim upravnim sudom Republike Hrvatske.
Visoki upravni sud Republike Hrvatske mora donijeti odluku o tužbi u
roku od 90 dana. Tužba ima odgodni učinak ako je rješenjem omogućen
pristup informaciji.

\(2\) Upravni spor protiv rješenja iz stavka 1. ovog članka može
pokrenuti i tijelo javne vlasti koje je donijelo prvostupanjsko
rješenje.

\(3\) U postupku po tužbi, tijela javne vlasti dužna su Visokom upravnom
sudu Republike Hrvatske omogućiti uvid u informacije iz članka 15.
stavaka 2., 3. i 4. ovog Zakona, koje su predmet postupka.

### VI. PONOVNA UPORABA INFORMACIJA

Pravo na ponovnu uporabu informacija i otvoreni podaci

Članak 27. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Svaki korisnik ima pravo na ponovnu uporabu informacija u
komercijalne ili nekomercijalne svrhe, u skladu s odredbama ovoga
Zakona.

\(2\) Tijelo javne vlasti omogućava dostupnost otvorenih podataka i
ponovnu uporabu informacija korisnicima javnom objavom informacija
pogodnih za ponovnu uporabu odnosno na temelju zahtjeva za ponovnu
uporabu.

\(3\) Vlada Republike Hrvatske potiče tijela javne vlasti na stvaranje i
objavljivanje informacija nastalih u okviru obavljanja javnog posla,
donošenjem politika i akcijskih planova kojima u skladu s načelima
integrirane i zadane otvorenosti osigurava razvoj standarda otvorenih
podataka, olakšavanjem uvjeta za prilagodbu, (terminskim) planiranjem
rokova objave informacija pojedinih tematskih kategorija i
uspostavljanjem portala otvorenih podataka i poticanjem uspostavljanja
posebnih portala, kao i povezivanjem portala s portalima na razini
Europske unije.

\(4\) Vlada Republike Hrvatske podupire dostupnost istraživačkih
podataka donošenjem politike otvorenog pristupa i akcijskih planova,
kako bi se osiguralo da sve istraživačke organizacije i organizacije
koje financiraju istraživanja provode politiku otvorenog stavljanja na
raspolaganje istraživačkih podataka financiranih javnim sredstvima, u
skladu s načelom zadane otvorenosti i koji su pronalazivi, dostupni,
interoperabilni i ponovno uporabljivi, uzimajući u obzir pitanja koja se
odnose na privatnost, zaštitu osobnih podataka, povjerljivost,
nacionalnu sigurnost, legitimne komercijalne interese poput poslovnih
tajni te prava intelektualnog vlasništva trećih osoba u skladu s načelom
»otvoreni koliko je to moguće, zatvoreni koliko je to potrebno«.

\(5\) U svrhu ponovne uporabe tijela javne vlasti nemaju obvezu
informaciju izraditi, prilagođavati ili izdvajati dijelove informacija
ako to zahtijeva nerazmjeran utrošak vremena ili sredstava, niti se od
tijela javne vlasti može zahtijevati da nastavi ažurirati, nadograđivati
i pohranjivati informacije u svrhu ponovne uporabe.

\(6\) Na pitanja koja nisu posebno uređena ovom glavom primjenjuju se na
odgovarajući način ostale odredbe ovoga Zakona.

Objavljivanje informacija za ponovnu uporabu

Članak 28. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) U svrhu poticanja i olakšavanja ponovne uporabe informacija tijela
javne vlasti dužna su u elektroničkom obliku, na lako pretraživ način
objaviti informacije dostupne za ponovnu uporabu na Portalu otvorenih
podataka, zajedno s metapodacima, u strojno čitljivom, pristupačnom i
otvorenom obliku, u skladu s otvorenim standardima.

\(2\) Tijela javne vlasti dužna su dinamičke podatke za ponovnu uporabu
objaviti odmah nakon prikupljanja, putem sučelja za programiranje
aplikacija (u daljnjem tekstu: API) i u obliku masovnog preuzimanja.

\(3\) Iznimno od stavka 2. ovoga članka, ako objava dinamičkih podataka
za ponovnu uporabu odmah nakon prikupljanja zbog financijskih ili
tehničkih ograničenja nije moguća ili bi iziskivala izniman napor,
tijela javne vlasti dužna su te podatke objaviti u roku ili s
privremenim tehničkim ograničenjima, u kojem se odnosno kojima se
nepotrebno ne narušava iskorištavanje njihova gospodarskog i društvenog
potencijala.

\(4\) Tijela javne vlasti dužna su visokovrijedne skupove podataka
objaviti za ponovnu uporabu, u strojno čitljivom obliku, putem
odgovarajućih API-ja i u obliku masovnog preuzimanja.

\(5\) Tematske kategorije visokovrijednih skupova podataka iz stavka 4.
ovoga članka su: geoprostorni podaci; promatranje Zemlje i okoliš;
meteorološki podaci; statistički podaci; trgovačka društva i vlasništvo
nad trgovačkim društvima; mobilnost.

\(6\) Tijela javne vlasti dužna su istraživačke podatke financirane
javnim sredstvima i već javno dostupne putem institucijskih i tematskih
repozitorija objaviti za ponovnu uporabu u strojno čitljivom i otvorenom
obliku u skladu s otvorenim standardima.

\(7\) U svrhu poticanja i olakšavanja ponovne uporabe informacija
knjižnice, uključujući knjižnice ustanova visokog obrazovanja, muzeji i
arhivi dužni su na način propisan u stavku 1. ovoga članka objaviti
informacije na kojima imaju prava intelektualnog vlasništva.

Portali otvorenih podataka

Članak 28.a (NN [69/22](https://www.zakon.hr/cms.htm?id=52735))

\(1\) Putem Portala otvorenih podataka koji vodi i održava tijelo
državne uprave nadležno za razvoj digitalnog društva osigurava se popis
skupova podataka dostupnih za ponovnu uporabu zajedno s metapodacima,
koji su objavljeni u skladu s člankom 28. ovoga Zakona.

\(2\) Odredba stavka 1. ovoga članka ne isključuje uspostavljanje i
održavanje posebnih tematskih portala kojima se omogućava ponovna
uporaba posebnih vrsta skupova podataka, osobito kada se radi o
prioritetnim, visokovrijednim skupovima podataka te o skupovima podataka
knjižnica, muzeja i arhiva, istraživačkih podataka, kao i portala koje
uspostavljaju jedinice lokalne i područne (regionalne) samouprave
samostalno ili zajednički.

\(3\) Tijelo državne uprave nadležno za razvoj digitalnog društva vodi
evidenciju portala otvorenih podataka. Tijela javne vlasti dužna su
izvijestiti tijelo državne uprave nadležno za razvoj digitalnog društva
o uspostavi portala iz stavka 2. ovoga članka u roku od 30 dana.

\(4\) Kada je to moguće i prikladno, omogućit će se međujezično traženje
dokumenata, posebno u svrhu omogućavanja grupiranja podataka na razini
Unije.

Zahtjev za ponovnu uporabu informacija i zaštita prava korisnika

Članak 29. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) U zahtjevu za ponovnu uporabu informacija podnositelj zahtjeva
mora, osim podataka iz članka 18. stavka 3. ovoga Zakona, navesti
informacije koje želi ponovno upotrijebiti, oblik i način na koji želi
primiti sadržaj traženih informacija, kao i svrhu korištenja informacija
(komercijalna ili nekomercijalna svrha).

\(2\) Po zahtjevu za ponovnu uporabu informacija nisu dužni postupati
sljedeći subjekti:

1\. obrazovne ustanove, znanstvenoistraživačke organizacije i
organizacije koje financiraju istraživanja;

2\. trgovačka društva u kojima Republika Hrvatska ili jedinica lokalne i
područne (regionalne) samouprave ima ili može imati, izravno ili
neizravno, prevladavajući utjecaj na temelju svojeg vlasništva,
financijskog udjela ili na temelju pravila kojima je društvo uređeno i
koja:

-- obavljaju neku od djelatnosti koje se odnose na područje plina i
toplinske energije, električne energije, vodnoga gospodarstva, usluga
prijevoza, zračnih, morskih i riječnih luka, poštanske usluge, vađenje
nafte i plina te istraživanje ili vađenja ugljena ili drugih krutih
goriva u skladu sa zakonom kojim se uređuje javna nabava,

-- djeluju kao operateri javnih usluga na temelju članka 2. Uredbe (EZ)
br. 1370/2007 Europskog parlamenta i Vijeća od 23. listopada 2007. o
uslugama javnog željezničkog i cestovnog prijevoza putnika i stavljanju
izvan snage uredaba Vijeća (EEZ) br. 1191/69 i 1107/70 (SL L 315, 3. 12.
2007.),

-- djeluju kao zračni prijevoznici koji ispunjavaju obveze javnih usluga
na temelju članka 16. Uredbe (EZ) br. 1008/2008 Europskog parlamenta i
Vijeća od 24. rujna 2008. o zajedničkim pravilima za obavljanje zračnog
prijevoza u Zajednici (SL L 293, 31. 10. 2008.) ili

-- djeluju kao brodari zajednice koji ispunjavaju obveze javnih usluga
na temelju članka 4. Uredbe Vijeća (EEZ) br. 3577/92 od 7. prosinca
1992. o primjeni načela slobode pružanja usluga u pomorskom prometu
unutar država članica (pomorska kabotaža) (SL L 364, 12. 12. 1992.).

\(3\) Smatra se da Republika Hrvatska ili jedinica lokalne i područne
(regionalne) samouprave ima prevladavajući utjecaj u smislu stavka 2.
točke 2. ovoga članka ako, izravno ili neizravno:

1\. ima većinu upisanog kapitala društva ili

2\. kontrolira većinu glasova koji se odnose na dionice koje je društvo
izdalo ili

3\. može imenovati više od polovine članova nadzornog, upravnog ili
odgovarajućeg tijela za upravljanje te vođenje poslova društva.

\(4\) Tijelo javne vlasti odlučit će o zahtjevu za ponovnu uporabu
informacija rješenjem u roku od 15 dana od dana podnošenja urednog
zahtjeva. Rješenje obvezno sadrži vrstu dozvole kojom se utvrđuju uvjeti
uporabe te visinu i način izračuna troškova.

\(5\) Iznimno od stavka 4. ovoga članka, tijela javne vlasti ne donose
rješenje kad omogućavaju ponovnu uporabu uz standardnu otvorenu dozvolu
i bez naknade.

\(6\) Tijelo javne vlasti postupat će po zahtjevu za ponovnu uporabu
informacija putem sredstava elektroničke komunikacije, kad god je to
moguće i prikladno.

\(7\) Protiv rješenja o ponovnoj uporabi informacija može se izjaviti
žalba Povjereniku u roku od 15 dana od dana dostave rješenja. Protiv
rješenja Povjerenika žalba nije dopuštena, ali se može pokrenuti upravni
spor pred Visokim upravnim sudom Republike Hrvatske.

\(8\) Ako tijelo javne vlasti odbije zahtjev za ponovnu uporabu zbog
zaštite prava intelektualnog vlasništva, dužno je obavijestiti
podnositelja o nositelju prava intelektualnog vlasništva, ako je poznat
odnosno o nositelju licencije od kojeg je tijelo javne vlasti dobilo
odnosnu informaciju.

Informacije na koje se ne primjenjuje ponovna uporaba

Članak 30. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Odredbe ovoga Zakona koje se odnose na ponovnu uporabu informacija
ne primjenjuju se na sljedeće informacije:

1\) informacije iz članka 15. stavaka 1., 2. i 3. ovoga Zakona,

2\) povjerljive statističke informacije, sukladno zakonu,

3\) informacije za koje korisnik treba dokazati postojanje pravnog
interesa,

4\) logotipe, grbove ili oznake,

5\) informacije koje su u posjedu tijela koja pružaju javne usluge
radija, televizije i elektroničkih medija,

6\) informacije koje su u posjedu obrazovnih ustanova osim informacija u
posjedu ustanova visokog obrazovanja koje se odnose na istraživačke
podatke,

7\) informacije koje su u posjedu znanstvenoistraživačkih organizacija i
organizacija koje financiraju istraživanja, uključujući organizacije
osnovane u svrhu prijenosa rezultata istraživanja, osim u slučaju ako se
informacije odnose na istraživačke podatke,

8\) informacije koje posjeduju ustanove u kulturi, osim knjižnica
uključujući knjižnice ustanova visokog obrazovanja, muzeja i arhiva,

9\) informacije koje se ne prikupljaju u svrhu obavljanja javnog posla,

10\) informacije kojima pristup nije dopušten ili je ograničen zbog
zaštite osjetljivih podataka o zaštiti kritične infrastrukture, kako su
definirani zakonom kojim se uređuju kritične infrastrukture,

11\) informacije u posjedu trgovačkih društava iz članka 29. stavka 2.
točke 2. ovoga Zakona:

-- koje su izrađene izvan opsega pružanja usluga od općeg interesa
propisanog zakonom ili drugim propisom;

-- koje se odnose na djelatnosti izravno izložene tržišnom natjecanju i
koje stoga, sukladno propisima o javnoj nabavi ne podliježu pravilima o
javnoj nabavi.

\(2\) Tijela javne vlasti odlučujući po zahtjevu za ponovnu uporabu
informacija iz stavka 1. ovoga članka, rješenjem će odbiti zahtjev za
ponovnu uporabu informacija.

Uvjeti za ponovnu uporabu informacija

Članak 31. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Tijelo javne vlasti korisniku daje podatke za ponovnu uporabu bez
ograničenja, za slobodnu uporabu i u otvorenom formatu.

\(2\) U opravdanim slučajevima tijelo javne vlasti može odrediti uvjete
za ponovnu uporabu. U slučaju određivanja uvjeta za ponovnu uporabu
njihov sadržaj i primjena ne smiju neopravdano ograničavati mogućnost
ponovne uporabe, niti se smiju koristiti kako bi se ograničilo tržišno
natjecanje.

\(3\) Uvjeti za ponovnu uporabu informacija ne smiju biti
diskriminirajući za iste ili slične vrste informacija, odnosno za
komercijalnu ili nekomercijalnu uporabu uključujući prekograničnu
ponovnu uporabu.

\(4\) Na tijelo javne vlasti koje ponovno koristi svoje informacije kao
osnovu za komercijalne aktivnosti koje ne spadaju u djelokrug njegovih
javnih poslova primjenjuju se isti uvjeti kao za druge korisnike.

\(5\) Vrste i sadržaj dozvola kojima se utvrđuju uvjeti ponovne uporabe,
u skladu sa standardnim otvorenim dozvolama, pravilnikom uređuje
ministar nadležan za poslove uprave.

\(6\) Tijelo javne vlasti dužno je na svojoj internetskoj stranici
objaviti dozvole kojima se određuju uvjeti ponovne uporabe ili poveznice
na takve dozvole, u skladu sa standardnim otvorenim dozvolama.

Naknada za ponovnu uporabu informacija

Članak 32. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Tijelo javne vlasti ne naplaćuje naknadu za ponovnu uporabu
informacija.

\(2\) Tijelo javne vlasti može korisniku naplatiti stvarne materijalne
troškove ponovne uporabe informacija nastale zbog reprodukcije, davanja
na uporabu i dostave informacija, anonimizacije osobnih podataka i mjera
poduzetih za zaštitu poslovno povjerljivih informacija, u skladu s
kriterijima iz članka 19. stavka 3. ovoga Zakona, osim u dijelu koji se
odnosi na anonimizaciju osobnih podataka i mjera poduzetih za zaštitu
poslovno povjerljivih informacija, koji se utvrđuju uredbom Vlade
Republike Hrvatske.

\(3\) Iznimno od stavka 1. ovoga članka, sljedeća tijela javne vlasti
mogu korisniku naplatiti naknadu za ponovnu uporabu informacija uz
troškove iz stavka 2. ovoga članka:

1\) knjižnice, uključujući knjižnice ustanova visokog obrazovanja,
muzeji i arhivi,

2\) trgovačka društva iz članka 29. stavka 2. točke 2. ovoga Zakona,

3\) ostala tijela javne vlasti koja se pretežito financiraju iz
vlastitih prihoda.

\(4\) U slučajevima iz stavka 3. točaka 2. i 3. ovoga članka tijelo
javne vlasti odredit će naknadu za ponovnu uporabu u skladu s
objektivnim, jasnim i provjerljivim kriterijima za izračun troškova
ponovne uporabe informacija koje utvrđuje uredbom Vlada Republike
Hrvatske. Troškovi se izračunavaju u skladu s računovodstvenim pravilima
koja se primjenjuju na dotična tijela javne vlasti.

\(5\) Ukupan godišnji prihod tijela javne vlasti iz stavka 3. točaka 2.
i 3. ovoga članka ostvaren po osnovi naknade troškova na temelju stavka
4. ovoga članka ne smije prelaziti troškove prikupljanja, izrade,
reprodukcije, pohrane, anonimizacije osobnih podataka, mjera poduzetih
za zaštitu poslovno povjerljivih informacija i pružanja informacije,
uključujući razuman povrat ulaganja. Tijelo javne vlasti dužno je
revidirati način izračuna naknade troškova na godišnjoj razini.

\(6\) Tijela javne vlasti iz stavka 3. točaka 2. i 3. ovoga članka dužna
su na svojim internetskim stranicama informirati korisnike o kriterijima
za naplatu troškova iz članka 19. stavka 3. ovoga Zakona, kriterijima i
načinu izračuna troškova iz stavka 4. ovoga članka te o stvarno
naplaćenom iznosu troškova ponovne uporabe informacija na godišnjoj
razini.

\(7\) Tijelo javne vlasti korisniku ne naplaćuje naknadu za ponovnu
uporabu visokovrijednih skupova podataka osim za ponovnu uporabu
specifičnih visokovrijednih skupova podataka u posjedu trgovačkih
društava iz članka 29. stavka 2. točke 2. ovoga Zakona ako bi to dovelo
do narušavanja tržišnog natjecanja na relevantnim tržištima.

\(8\) Tijelo javne vlasti korisniku ne naplaćuje naknadu za ponovnu
uporabu istraživačkih podataka ako su financirani javnim sredstvima i
ako su ih istraživači, istraživačke organizacije ili organizacije koje
financiraju istraživanja već učinili javno dostupnim putem
institucijskog ili tematskog repozitorija.

\(9\) Povjerenik za informiranje na svojim internetskim stranicama
objavljuje popis tijela javne vlasti iz stavka 3. točke 3. ovoga članka,
na temelju dostavljenih podataka od tijela javne vlasti.

Naknada za ponovnu uporabu informacija knjižnica, muzeja i arhiva

Članak 33. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Knjižnice, uključujući knjižnice ustanova visokog obrazovanja,
muzeji i arhivi mogu korisniku naplatiti trošak ponovne uporabe
informacija i visokovrijednih skupova podataka uz trošak iz članka 32.
stavka 2. ovoga Zakona u skladu s objektivnim, jasnim i provjerljivim
kriterijima za izračun troškova ponovne uporabe informacija. Troškovi se
izračunavaju u skladu s računovodstvenim pravilima koja se primjenjuju
na dotična tijela javne vlasti.

\(2\) Ukupni godišnji prihod knjižnica, uključujući knjižnice ustanova
visokog obrazovanja, muzeja i arhiva ostvaren po osnovi naknade troškova
temeljem stavka 1. ovoga članka ne smije prelaziti troškove
prikupljanja, izrade, reprodukcije, širenja, očuvanja i prava na otpis,
anonimizacije osobnih podataka i mjera poduzetih za zaštitu poslovno
povjerljivih informacija, uključujući razuman povrat ulaganja. Tijelo
javne vlasti dužno je revidirati način izračuna naknade troškova na
godišnjoj razini.

\(3\) Knjižnice, uključujući knjižnice ustanova visokog obrazovanja,
muzeji i arhivi dužni su na svojim internetskim stranicama informirati
korisnike o kriterijima za naplatu troškova iz članka 19. stavka 3.
ovoga Zakona i kriterijima o načinu izračuna troškova iz stavka 1. ovoga
članka te o stvarno naplaćenom iznosu troškova ponovne uporabe
informacija na godišnjoj razini.

Zabrana diskriminacije i isključiva prava

Članak 34. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Ponovna uporaba informacija dopuštena je i dostupna svim
podnositeljima zahtjeva uz istu naknadu i pod istim uvjetima. Broj
podnositelja zahtjeva kojima tijelo odobrava pravo na ponovnu uporabu
informacija nije ograničen. Tijelo ne može ugovorom ili drugim
sporazumom ili odlukom odobriti podnositelju zahtjeva takvu ponovnu
uporabu informacija koja bi spriječila ponovnu uporabu tih informacija
od strane drugih korisnika.

\(2\) Iznimno od stavka 1. ovoga članka, tijelo javne vlasti može
odobriti isključivo pravo na ponovnu uporabu informacija ako je to
prijeko potrebno za pružanje javne usluge ili drugih usluga u javnom
interesu. Opravdanost razloga za odobrenje takvog isključivog prava
podliježe redovitoj provjeri Povjerenika i provjerava se najmanje svake
tri godine, osim kad se radi o digitalizaciji informacija u području
kulture.

\(3\) Ugovore i odluke o isključivim pravima tijela javne vlasti dužna
su objaviti na svojim internetskim stranicama najkasnije dva mjeseca
prije njihova stupanja na snagu. Konačni uvjeti takvih ugovora i odluka
moraju biti transparentni i moraju se objaviti na internetskim
stranicama tijela javne vlasti.

\(4\) Povjerenik vodi javno dostupnu evidenciju o svim odobrenim
isključivim pravima. Odluke ili ugovori kojima se odobrava isključivo
pravo na ponovnu uporabu informacija dostavljaju se Povjereniku u roku
od 15 dana od dana donošenja, odnosno sklapanja ugovora.

\(5\) Kada se isključivo pravo na ponovnu uporabu povjerava u svrhu
digitalizacije informacija u području kulture, vrijeme na koje se sklapa
ugovor u pravilu ne smije prijeći 10 godina. Ako se ugovor sklapa na
vrijeme dulje od 10 godina, opravdanost razloga za dodjelu isključivog
prava i produljenje vremenskog važenja ugovora Povjerenik razmatra u
jedanaestoj godini te zatim svakih sedam godina.

\(6\) U slučaju isključivog prava iz stavka 5. ovoga članka ugovorom se
obvezno mora predvidjeti osiguravanje besplatnog primjerka
digitaliziranih informacija iz područja kulture, a koji je dostupan za
ponovnu uporabu nakon isteka vremena na koje je dodijeljeno isključivo
pravo.

\(7\) Pravne ili praktične dogovore kojima se izričito ne dodjeljuje
isključivo pravo, ali čiji je cilj ili za koje se može razumno očekivati
da će dovesti do toga da se subjektima koji nisu treća osoba koja
sudjeluje u dogovoru ograniči dostupnost dokumenata za ponovnu uporabu,
tijela javne vlasti dužna su objaviti na svojim internetskim strancima
najmanje dva mjeseca prije nego što počnu proizvoditi učinke. Učinci
takvih pravnih ili praktičnih dogovora o dostupnosti podataka za ponovnu
uporabu podliježu redovitim preispitivanjima od strane Povjerenika i
provjeravaju se svake tri godine. Konačni uvjeti takvih dogovora moraju
biti transparentni i moraju se objaviti na internetskim stranicama
tijela javne vlasti.

\(8\) Važeći ugovori i odluke o isključivim pravima, osim ako se odnose
na digitalizaciju informacija u području kulture, moraju se objaviti na
internetskim stranicama tijela javne vlasti po stupanju na snagu ovoga
Zakona.

\(9\) Sadržaj i način vođenja evidencije isključivih prava za ponovnu
uporabu iz stavka 4. ovoga članka propisat će pravilnikom ministar
nadležan za poslove uprave.

### VII. POVJERENIK ZA INFORMIRANJE

Povjerenik za informiranje

Članak 35. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Povjerenik štiti, prati i promiče pravo na pristup informacijama i
pravo na ponovnu uporabu informacija.

\(2\) Povjerenik ne može biti pozvan na odgovornost, pritvoren ili
kažnjen za izraženo mišljenju i poduzete radnje u okviru svog djelokruga
rada, osim ako se radi o kršenju zakona od strane Povjerenika koje
predstavlja kazneno djelo.

\(3\) Povjerenik:

-- obavlja poslove drugostupanjskog tijela u rješavanju žalbi o
ostvarivanju prava na pristup informacijama i prava na ponovnu uporabu
informacija;

-- obavlja nadzor i provodi inspekcijski nadzor nad provedbom ovoga
Zakona;

-- prati provedbu ovoga Zakona i propisa kojima se uređuje pravo na
pristup informacijama i ponovnu uporabu informacija te izvješćuje
javnost o njihovoj provedbi;

-- predlaže tijelima javne vlasti poduzimanje mjera radi unapređivanja
ostvarivanja prava na pristup informacijama i ponovnu uporabu
informacija, uređenog ovim Zakonom;

-- informira javnost o ostvarivanju prava korisnika na pristup
informacijama i ponovnu uporabu informacija;

-- predlaže mjere za stručno osposobljavanje i usavršavanje službenika
za informiranje u tijelima javne vlasti i upoznavanje s njihovim
obvezama u vezi s primjenom ovoga Zakona;

-- inicira donošenje ili izmjene propisa radi provedbe i unapređenja
prava na pristup informacijama i ponovnu uporabu informacija;

-- podnosi Hrvatskome saboru izvješće o provedbi ovoga Zakona i druga
izvješća kad Hrvatski sabor to od njega zatraži;

-- provodi izvršenje rješenja Povjerenika;

-- sudjeluje u radu radnih tijela Hrvatskoga sabora i prisustvuje
sjednicama Hrvatskoga sabora kad su na dnevnom redu pitanja iz njegova
djelokruga;

-- podnosi optužni prijedlog i izdaje prekršajni nalog za utvrđene
prekršaje.

\(4\) Za pristup i rad s klasificiranim podacima Povjerenik i državni
službenici u Uredu, moraju ispunjavati uvjete propisane posebnim
zakonom, te su dužni čuvati, sukladno zakonu kojim se uređuje tajnost
podataka, sve osobne i druge povjerljive podatke koje saznaju u
obavljanju svojih dužnosti.

Izbor Povjerenika

Članak 36.

\(1\) Povjerenika bira Hrvatski sabor na vrijeme od pet godina uz
mogućnost ponovnog izbora.

\(2\) Najkasnije šest mjeseci prije isteka mandata Povjerenika, odnosno
najkasnije 30 dana nakon prestanka dužnosti iz drugih razloga, Odbor za
Ustav, Poslovnik i politički sustav Hrvatskoga sabora objavljuje javni
poziv za dostavu kandidatura za izbor Povjerenika.

\(3\) Odbor za Ustav, Poslovnik i politički sustav Hrvatskoga sabora uz
prethodno pribavljeno mišljenje Odbora za informiranje, informatizaciju
i medije Hrvatskoga sabora, utvrđuje prijedlog najmanje dvaju kandidata
za Povjerenika na temelju pristiglih prijava iz javnog poziva te ga
upućuje Hrvatskom saboru.

\(4\) Povjerenik je u svom radu samostalan i neovisan, te je za svoj rad
odgovoran Hrvatskom saboru.

Uvjeti za izbor Povjerenika

Članak 37.

\(1\) Za Povjerenika može biti izabrana osoba koja ispunjava sljedeće
uvjete:

-- hrvatsko državljanstvo i prebivalište na području Republike Hrvatske,

-- završen preddiplomski i diplomski sveučilišni studij ili integrirani
preddiplomski i diplomski sveučilišni studij pravne ili društvene
struke,

-- najmanje 10 godina radnog iskustva u struci,

-- istaknuti stručnjak s priznatim etičkim i profesionalnim ugledom i
iskustvom iz područja zaštite i unapređenja ljudskih prava, slobode
medija i razvoja demokracije,

-- koja nije osuđivana i protiv koje se ne vodi kazneni postupak za
kaznena djela za koja se postupak pokreće po službenoj dužnosti,

-- koja nije član političke stranke.

\(2\) Na Povjerenika se na odgovarajući način primjenjuju odredbe Zakona
o obvezama i pravima državnih dužnosnika.

\(3\) Povjerenik ima pravo na plaću u visini plaće potpredsjednika
radnih tijela Hrvatskoga sabora.

Razrješenje Povjerenika

Članak 38.

\(1\) Hrvatski sabor razriješit će dužnosti Povjerenika prije isteka
vremena na koje je izabran:

-- ako to sam zatraži,

-- ako nastupe okolnosti zbog kojih više ne ispunjava uvjete za izbor iz
članka 37. ovog Zakona,

-- ako je spriječen obavljati dužnost u razdoblju duljem od šest
mjeseci,

-- ako ne obavlja dužnost sukladno ovom Zakonu.

\(2\) Postupak za razrješenje Povjerenika pokreće Odbor za Ustav,
Poslovnik i politički sustav Hrvatskoga sabora.

\(3\) Povjerenika razrješuje Hrvatski sabor uz prethodno mišljenje
Odbora za informiranje, informatizaciju i medije Hrvatskoga sabora.

Članak 38.a (NN [69/22](https://www.zakon.hr/cms.htm?id=52735))

Povjerenik za informiranje nakon stupanja na dužnost odlukom određuje
osobu iz reda službenika koji upravljaju ustrojstvenim jedinicama u
Uredu Povjerenika, koja će privremeno upravljati Uredom povjerenika i
obavljati poslove Povjerenika u sljedećim slučajevima:

-- ako je Povjerenik spriječen u obavljanju dužnosti u razdobljima
kraćim od šest mjeseci;

-- nakon isteka mandata Povjerenika ili prestanka dužnosti Povjerenika
prije isteka vremena na koje je izabran do izbora novog Povjerenika, a
najduže do šest mjeseci.

Ustroj Ureda povjerenika

Članak 39.

\(1\) Povjerenik ima Ured povjerenika, kao stručnu službu.

\(2\) U Uredu povjerenika ustrojavaju se unutarnje ustrojstvene jedinice
za pojedina područja rada, u skladu s vrstom posla.

\(3\) Na zaposlene u Uredu povjerenika primjenjuju se odredbe Zakona o
državnim službenicima.

\(4\) Povjerenik ima položaj čelnika tijela u odnosu na zaposlene u
Uredu povjerenika.

\(5\) Unutarnje ustrojstvo Ureda povjerenika uređuje se Poslovnikom.

\(6\) Sjedište Ureda povjerenika je u Zagrebu.

\(7\) Sredstva za rad Ureda povjerenika osiguravaju se u državnom
proračunu Republike Hrvatske.

Poslovnik Povjerenika i Pravilnik o unutarnjem redu

Članak 40.

\(1\) Povjerenik donosi Poslovnik koji potvrđuje Hrvatski sabor.
Poslovnik se objavljuje u »Narodnim novinama«.

\(2\) Poslovnikom se uređuje unutarnje ustrojstvo, način rada
Povjerenika, način planiranja i obavljanja poslova te druga pitanja od
važnosti za obavljanje poslova Povjerenika.

\(3\) Povjerenik donosi Pravilnik o unutarnjem redu kojim se uređuje
broj državnih službenika potrebnih za obavljanje poslova s naznakom
njihovih osnovnih poslova i zadaća i stručnih uvjeta potrebnih za
njihovo obavljanje, njihove ovlasti i odgovornosti te druga pitanja od
značaja za rad Povjerenika.

### VIII. NADZOR

Nadzor nad provedbom Zakona

Članak 41.

Nadzor nad provedbom ovog Zakona obavlja Povjerenik.

Inspekcijski nadzor

Članak 42.

\(1\) Inspekcijski nadzor nad provedbom ovog Zakona obavljaju inspektori
i drugi ovlašteni službenici Ureda povjerenika (u daljnjem tekstu:
inspektori).

\(2\) Inspektori moraju ispunjavati sljedeće stručne uvjete: završen
diplomski sveučilišni studij ili specijalistički diplomski stručni
studij, pravne struke ili neke druge struke društvenog smjera, tri
godine radnog iskustva na poslovima provedbe zakona ili nadzora nad
provedbom zakona i drugih propisa i položen državni stručni ispit.

Članak 43.

Inspekcijski nadzor obavlja se povodom zaprimljenih predstavki korisnika
prava na pristup informacijama i ponovnu uporabu informacija, na
prijedlog treće strane ili po službenoj dužnosti.

Članak 44.

\(1\) Inspektor je samostalan u radu.

\(2\) Nitko ne smije korištenjem službenog položaja ili na drugi način
onemogućavati ili ometati inspektora u obavljanju nadzora i poduzimanju
mjera i radnji za koje je ovlašten.

Poslovi inspektora

Članak 45. (NN [85/15](http://www.zakon.hr/cms.htm?id=12101))

\(1\) U obavljanju inspekcijskog nadzora nad primjenom ovoga Zakona
inspektori nadziru osobito:

-- objavljuje li tijelo javne vlasti informacije sukladno članku 10.
stavku 1. ovoga Zakona;

-- provodi li tijelo javne vlasti savjetovanje s javnošću sukladno
članku 11. ovoga Zakona;

-- osigurava li tijelo javne vlasti javnost rada sukladno članku 12.
stavku 1. ovoga Zakona;

-- je li u tijelu javne vlasti određen službenik za informiranje i
postupa li službenik za informiranje u skladu s ovlastima propisanim
Zakonom;

-- vodi li tijelo javne vlasti poseban službeni upisnik o zahtjevima,
postupcima i odlukama o ostvarivanju prava na pristup informacijama i
ponovnu uporabu informacija;

-- pravilnost primjene odredbi Zakona povodom zahtjeva za pristup
informacijama i zahtjeva za ponovnu uporabu informacija;

-- poduzimanje ostalih radnji povodom zaprimljenih zahtjeva za pristup
informacijama i zahtjeva za ponovnu uporabu;

-- objavljuje li tijelo javne vlasti informacije o naplati troškova za
pristup i ponovnu uporabu informacija te uvjete za ponovnu uporabu
informacija;

-- dostavlja li tijelo javne vlasti izvješće sukladno članku 60. ovoga
Zakona.

\(2\) U obavljanju inspekcijskog nadzora, inspektori imaju pravo
zahtijevati i dobiti od tijela javne vlasti sve informacije koje su
predmet postupka, u skladu s ovim Zakonom.

\(3\) Predmetom inspekcijskog nadzora ne mogu biti informacije iz
članka 1. stavka 4. i 5. ovog Zakona.

Način rada inspektora

Članak 46.

Inspekcijski nadzor provodi se kao:

1\. neposredni inspekcijski nadzor, izravnim uvidom u podatke i
dokumentaciju nadziranog tijela javne vlasti te uvjete i način rada
nadziranog tijela javne vlasti;

2\. posredni inspekcijski nadzor, izravnim uvidom u dostavljene podatke
i dokumentaciju.

Članak 47.

\(1\) Inspektor je dužan o provedbi neposrednoga inspekcijskog nadzora
obavijestiti čelnika tijela javne vlasti u kojem će se provesti
inspekcijski nadzor (u daljnjem tekstu: čelnik nadziranog tijela),
najkasnije tri dana prije početka nadzora.

\(2\) Iznimno od stavka 1. ovog članka, inspektor može obaviti
inspekcijski nadzor bez prethodne najave u slučaju postojanja razloga za
hitno postupanje.

\(3\) Čelnik nadziranog tijela javne vlasti dužan je omogućiti nesmetanu
provedbu inspekcijskog nadzora, što uključuje osiguranje radnog prostora
za provedbu nadzora, korištenje tehničkih pomagala, podataka i
dokumentacije koji su predmet nadzora.

\(4\) Inspektor može po potrebi u okviru provedbe nadzora uzimati izjave
čelnika nadziranih tijela javne vlasti ili drugih službenika.

Članak 48.

\(1\) Inspektor u provedbi posrednoga inspekcijskog nadzora ovlašten je
pisano zatražiti dostavu dokumentacije te za dostavu iste odrediti
primjereni rok.

\(2\) Čelnik nadziranog tijela javne vlasti ili druga ovlaštena osoba
dužna je postupiti po traženju inspektora, kao i osigurati dostavu
potpunih i točnih podataka, a u slučaju nemogućnosti postupanja, pisano,
bez odgađanja, dostaviti očitovanje.

Članak 49.

\(1\) Nakon provedenoga inspekcijskog nadzora, inspektor sastavlja
zapisnik o utvrđenim nezakonitostima, nepravilnostima i nedostacima.

\(2\) Zapisnik o inspekcijskom nadzoru iz stavka 1. ovog članka (u
daljnjem tekstu: zapisnik) mora sadržavati:

1\) činjenično stanje te povrede zakona i drugih propisa, nepravilnosti
i nedostatke u radu,

2\) ocjenu stanja,

3\) mjere kojima se naređuje otklanjanje utvrđenih nezakonitosti, te rok
za izvršenje naređenih mjera,

4\) prijedloge za uklanjanje utvrđenih nepravilnosti i nedostataka u
radu,

5\) obvezu izvješćivanja inspektora o poduzetim mjerama,

6\) pouku o pravu na prigovor.

\(3\) Inspektor je dužan, ovisno o prirodi naređenih mjera, odrediti
primjeren rok za izvršenje istih.

\(4\) Ako se prilikom provedbe inspekcijskog nadzora ne utvrde
nezakonitosti, nepravilnosti ili nedostaci u radu, o toj činjenici
pisano će se obavijestiti čelnik nadziranog tijela javne vlasti.

Prava i dužnosti inspektora

Članak 50.

Inspektor zapisnikom može izreći sljedeće mjere:

1\) narediti poduzimanje odgovarajućih mjera radi otklanjanja utvrđenih
povreda ovog Zakona i drugih propisa, nepravilnosti i nedostataka u radu
nadziranog tijela javne vlasti,

2\) zabraniti obavljanje radnji koje su poduzimane protivno ovom Zakonu
ili drugim propisima,

3\) predložiti poduzimanje mjera u cilju otklanjanja nepravilnosti ili
nedostataka u radu,

4\) predložiti poduzimanje mjera sa ciljem unapređenja rada nadziranog
tijela javne vlasti.

Članak 51.

\(1\) Zapisnik se dostavlja čelniku nadziranog tijela javne vlasti.

\(2\) Zapisnik se može dostaviti i tijelu kojem, na temelju propisa o
ustrojstvu državne uprave, odnosno lokalne i područne (regionalne)
samouprave, nadzirano tijelo neposredno odgovara za rad.

Prigovor na zapisnik

Članak 52.

\(1\) Protiv zapisnika čelnik nadziranog tijela javne vlasti može
podnijeti prigovor u roku od osam dana od dana primitka zapisnika.

\(2\) Prigovorom se može pobijati zapisnik zbog:

1\) nepotpuno ili pogrešno utvrđenog činjeničnog stanja, pogrešne
primjene propisa i na temelju toga izrečene mjere,

2\) prekoračenja ovlasti u provedbi inspekcijskog nadzora od strane
inspektora.

\(3\) Povodom prigovora donosi se odluka o prigovoru na zapisnik (u
daljnjem tekstu: odluka).

\(4\) Odluka iz stavka 3. ovog članka Zakona nije upravni akt.

Članak 53.

\(1\) Odluka se mora donijeti u roku od 30 dana od primitka prigovora.

\(2\) Prigovor odgađa obvezu postupanja po izrečenim mjerama do
zaprimanja odluke.

Postupanje po prigovoru

Članak 54.

\(1\) Prigovor podnesen protiv zapisnika inspektora, iz razloga
navedenih u članku 52. stavku 2. točki 1. ovog Zakona razmatra inspektor
koji je obavio nadzor i izradio zapisnik. U slučaju osnovanosti
prigovora inspektor će izmijeniti zapisnik u smislu navoda iz prigovora.

\(2\) Ako inspektor prigovor ocijeni u cijelosti ili djelomično
neosnovanim, prigovor će, uz očitovanje, dostaviti Povjereniku na
odlučivanje.

\(3\) Povjerenik će preispitati prigovor i očitovanje, te je ovlašten:

1\) ukinuti ili izmijeniti izrečenu mjeru, ako su navodi iz prigovora
osnovani,

2\) odbiti prigovor.

Članak 55.

\(1\) O prigovoru na zapisnik podnesenom iz razloga propisanih člankom
52. stavkom 2. točkom 2. ovog Zakona odlučuje Povjerenik.

\(2\) U postupanju po prigovoru Povjerenik je ovlašten:

1\) ukinuti izrečenu mjeru, ako je inspektor izrekao istu izvan
zakonskih ovlasti,

2\) odbiti prigovor.

Kontrola izvršenja mjera iz zapisnika

Članak 56.

\(1\) Čelnik nadziranog tijela javne vlasti dužan je izvršiti izrečene
mjere u roku koji je određen zapisnikom.

\(2\) Čelnik nadziranog tijela javne vlasti dužan je u roku od 15 dana
od isteka roka za poduzimanje zapisnikom izrečenih mjera dostaviti
inspektoru izvješće i dokaze o izvršenju mjera.

Članak 57.

\(1\) Kontrolu izvršenja izrečenih mjera inspektor obavlja u pravilu
posredno, pribavljanjem izvješća i dokaza o provedbi mjera.

\(2\) Kontrola izvršenja izrečenih mjera može se obaviti i neposrednim
kontrolnim inspekcijskim nadzorom, ako to zahtijeva priroda radnji koje
se u izvršenju mjera trebaju poduzeti, odnosno kada potrebu neposrednoga
kontrolnog nadzora zbog nedostataka u izvješću utvrdi inspektor.

Članak 58.

Povjerenik je obvezan u slučaju neizvršenja mjere od strane nadziranog
tijela javne vlasti, izrečene radi uklanjanja nezakonitosti,
izvijestiti:

1\) Vladu Republike Hrvatske, ako mjere nisu izvršene od strane
središnjih tijela državne uprave čiji čelnik neposredno odgovara Vladi
Republike Hrvatske,

2\) središnje tijelo državne uprave koje provodi nadzor nad radom
državne upravne organizacije, sukladno zakonu,

3\) središnje tijelo državne uprave nadležno za sustav i ustrojstvo
državne uprave, lokalne i područne (regionalne) samouprave, ako mjere
nisu izvršene od strane ureda državne uprave u županiji, odnosno tijela
jedinica lokalne i područne (regionalne) samouprave.

4\) osnivača tijela javne vlasti.

Postupanje po predstavkama

Članak 59.

\(1\) Inspektori postupaju po predstavkama na rad tijela javne vlasti
vezano uz primjenu ovog Zakona.

\(2\) Inspektor je dužan razmotriti podnesenu predstavku.

\(3\) Ako po razmatranju predstavke inspektor ocijeni navode iznesene u
predstavci osnovanim, uz traženje izvješća ovlašten je uputiti
upozorenje radi hitnog uklanjanja mogućih nezakonitosti.

\(4\) Ako se u postupanju po predstavci utvrdi da su činjenice izložene
u predstavci točne, a otklanjanje nezakonitosti ili nepravilnosti
zahtijeva izricanje mjere, inspektor će po službenoj dužnosti provesti
inspekcijski nadzor, na način i sukladno ovlastima iz ovog Zakona.

\(5\) Inspektor je dužan pisanim putem obavijestiti podnositelja
predstavke o utvrđenim činjenicama, odnosno poduzetim mjerama povodom
predstavke. Obavijest nije upravni akt.

### IX. IZVJEŠĆIVANJE

Izvješća

Članak 60. (NN [85/15](http://www.zakon.hr/cms.htm?id=12101))

\(1\) Sva tijela javne vlasti dužna su surađivati s Povjerenikom.

\(2\) Tijela javne vlasti dužna su Povjereniku dostaviti izvješće o
provedbi ovog Zakona za prethodnu godinu najkasnije do 31. siječnja
tekuće godine.

\(3\) Povjerenik do 31. prosinca tekuće godine određuje i na
internetskim stanicama Povjerenika objavljuje sadržaj izvješća iz stavka
2. ovoga članka i način njegove dostave.

\(4\) Povjerenik podnosi Hrvatskome saboru izvješće o provedbi ovoga
Zakona najkasnije do 31. ožujka tekuće godine za prethodnu godinu.

\(5\) Sastavni dio izvješća iz stavka 4. ovoga članka čine analiza i
ocjena ostvarivanja prava na pristup informacijama i ponovne uporabe
informacija u tijelima javne vlasti, podaci i analize o žalbenim
predmetima, inspekcijskom nadzoru i počinjenim prekršajima zbog povrede
prava na pristup informacijama i ponovnu uporabu informacija, te
prijedlozi za otklanjanje nedostataka i nepravilnosti.

### X. PREKRŠAJNE ODREDBE

Članak 61. (NN [85/15](http://www.zakon.hr/cms.htm?id=12101),
[69/22](https://www.zakon.hr/cms.htm?id=52735))

\(1\) Novčanom kaznom od 5000,00 do 50.000,00 kuna kaznit će se za
prekršaj fizička osoba koja ošteti, uništi, sakrije ili na drugi način
učini nedostupnim dokument koji sadrži informaciju u namjeri da
onemogući ostvarivanje prava na pristup informacijama.

\(2\) Novčanom kaznom u iznosu od 1000,00 do 50.000,00 kuna kaznit će se
fizička osoba, odnosno novčanom kaznom od 2000,00 do 100.000,00 kuna
pravna osoba koja upotrijebi informacije protivno objavljenim uvjetima
za ponovnu uporabu informacija iz članka 31. ovoga Zakona.

Članak 62. (NN [85/15](http://www.zakon.hr/cms.htm?id=12101))

Novčanom kaznom u iznosu od 2000,00 do 10.000,00 kuna kaznit će se za
prekršaj odgovorna osoba u tijelu javne vlasti ako:

1\) ne postupi po nalogu Povjerenika,

2\) ne omogući Povjereniku uvid u informacije koje su predmet postupka,
ne dostavi tražene podatke ili dostavi nepotpune odnosno netočne
podatke,

3\) onemogući inspektoru nesmetano obavljanje nadzora,

4\) u zapisnikom određenom roku ne otkloni nezakonitosti, nepravilnosti
i nedostatke utvrđene zapisnikom.

Potpuno ispunjenje obveze

Članak 63. (NN [85/15](http://www.zakon.hr/cms.htm?id=12101))

Tijelo javne vlasti obvezno je korisniku omogućiti ostvarivanje prava na
pristup informacijama i ponovnu uporabu informacija i osim izricanja
prekršajnih sankcija, u slučaju utvrđene odgovornosti na temelju
neopravdane uskrate ili ograničenja ostvarivanja prava na pristup
informacijama i ponovnu uporabu informacija.

### XI. PRIJELAZNE I ZAVRŠNE ODREDBE

Članak 64.

\(1\) Pravilnike iz članka 10. stavka 3., članka 14. i članka 34. stavka
3. ovog Zakona ministar nadležan za poslove opće uprave donijet će
najkasnije u roku od 90 dana od dana stupanja na snagu ovog Zakona.

\(2\) Povjerenik će utvrditi kriterije za određivanje visine naknade iz
članka 19. stavka 3. ovog Zakona u roku od 90 dana od dana izbora
Povjerenika.

Članak 65.

Tijela javne vlasti osigurat će organizacijske, materijalne, tehničke i
druge uvjete za provođenje odredbi ovog Zakona u roku od 90 dana od dana
stupanja na snagu ovog Zakona.

Članak 66. (NN [85/15](http://www.zakon.hr/cms.htm?id=12101))

\(1\) Agencija za zaštitu osobnih podataka obavljat će poslove neovisnog
državnog tijela za zaštitu prava na pristup informacijama do izbora
Povjerenika za informiranje.

\(2\) Danom izbora Povjerenika, Ured povjerenika preuzet će poslove i
zaposlenike Odjela za pravo na pristup informacijama Agencije za zaštitu
osobnih podataka, opremu, pismohranu i drugu dokumentaciju, sredstva za
rad, financijska sredstva, prava i obveze, razmjerno preuzetim
poslovima.

Izbor Povjerenika

Članak 67.

U roku od osam dana od stupanja na snagu ovog Zakona Odbor za Ustav,
Poslovnik i politički sustav pokrenut će postupak izbora Povjerenika.

Članak 68.

\(1\) Povjerenik će najkasnije u roku od 60 dana od dana izbora
podnijeti na potvrdu Hrvatskome saboru Poslovnik izrađen na temelju
odredaba ovoga Zakona i posebnog zakona kojima se uređuju pitanja iz
nadležnosti Povjerenika.

\(2\) Povjerenik će donijeti Pravilnik o unutarnjem redu najkasnije u
roku od 30 dana od stupanja na snagu Poslovnika iz stavka 1. ovoga
članka.

Članak 69.

\(1\) Postupci započeti do stupanja na snagu ovog Zakona nastavit će se
i dovršiti prema odredbama Zakona o pravu na pristup informacijama
(»Narodne novine«, br. 172/03., 144/10., 37/11. i 77/11.).

\(2\) Pravilnik o ustroju, sadržaju i načinu vođenja službenog upisnika
o ostvarivanju prava na pristup informacijama (»Narodne novine«, br.
137/04.) ostaje na snazi do stupanja na snagu pravilnika iz članka 14.
stavka 2. ovog Zakona.

\(3\) Kriteriji za određivanje visine naknade iz članka 19. stavka 2.
Zakona o pravu na pristup informacijama (»Narodne novine«, br. 172/03.,
144/10., 37/11. i 77/11.) ostaju na snazi do stupanja na snagu kriterija
za određivanje visine naknade i načina naplate naknade iz članka 19.
stavka 3. ovog Zakona.

Članak 70.

Danom izbora Povjerenika zaposlenici Odjela za pravo na pristup
informacijama Agencije za zaštitu osobnih podataka preuzimaju se u Ured
povjerenika i nastavljaju obavljati poslove na kojima su zatečeni na dan
stupanja na snagu ovog Zakona, zadržavaju pravo na plaću te druga prava
iz radnog odnosa do donošenja rješenja o rasporedu na radna mjesta,
sukladno stručnoj spremi, stručnom znanju, vještinama, sposobnostima,
dotadašnjem radnom iskustvu i rezultatima u radu na temelju Pravilnika o
unutarnjem redu Povjerenika.

Članak 71.

Stupanjem na snagu ovog Zakona prestaje važiti Zakon o pravu na pristup
informacijama (»Narodne novine«, br. 172/03., 144/10., 37/11. i 77/11.).

Članak 72.

Ovaj Zakon stupa na snagu osmoga dana od dana objave u »Narodnim
novinama«.

##### PRIJELAZNE I ZAVRŠNE ODREDBE IZ NN 85/15

Članak 30.

Ugovori i odluke o isključivim pravima koji su sklopljeni, odnosno
doneseni i bili na snazi na dan stupanja na snagu ovog Zakona, a koji ne
ispunjavaju uvjete iz članka 22. ovoga Zakona kojim se mijenja članak
34. stavak 2. Zakona, ostaju na snazi do isteka roka utvrđenog ugovorom,
odnosno odlukom, a najdulje godinu dana od dana stupanja na snagu ovoga
Zakona i ne mogu se produžiti.

Ugovori i odluke o isključivim pravima u svrhu digitalizacije
informacija u području kulture koji su sklopljeni i važeći na dan
stupanja na snagu ovoga Zakona ostaju na snazi do isteka roka utvrđenog
ugovorom, odnosno odlukom, a najdulje do 18. srpnja 2030.

Članak 31.

Ministar nadležan za poslove uprave donijet će pravilnike iz članaka 6.,
19. i 22. ovoga Zakona u roku od šest mjeseci od dana stupanja na snagu
ovoga Zakona.

Vlada Republike Hrvatske donijet će uredbu iz članka 20. ovoga Zakona u
roku od šest mjeseci od dana stupanja na snagu ovoga Zakona.

Stupanjem na snagu pravilnika iz članka 6. ovoga Zakona prestaje važiti
Pravilnik o Središnjem katalogu službenih dokumenata Republike Hrvatske
(»Narodne novine«, br. 83/14.).

Povjerenik će najkasnije u roku od 90 dana od dana stupanja na snagu
ovoga Zakona podnijeti na potvrdu Hrvatskome saboru Poslovnik usklađen s
odredbama ovoga Zakona.

Članak 32.

Postupci započeti do stupanja na snagu ovoga Zakona nastavit će se i
dovršiti prema odredbama Zakona o pravu na pristup informacijama
(»Narodne novine«, br. 25/13.).

Članak 33.

Ovaj Zakon stupa na snagu osmoga dana od dana objave u »Narodnim
novinama«.

##### PRIJELAZNE I ZAVRŠNE ODREDBE IZ NN 69/22

Članak 23.

Ugovori i odluke o isključivim pravima koji su sklopljeni odnosno
doneseni i bili na snazi na dan stupanja na snagu ovoga Zakona, a koje
su sklopila odnosno donijela trgovačka društva iz članka 29. stavka 2.
točke 2. koji je izmijenjen člankom 14. ovoga Zakona, osim onih koji se
odnose na digitalizaciju kulturnih izvora, prestaju važiti istekom roka
određenog ugovorom odnosno odlukom, a najkasnije 17. srpnja 2049.
godine.

Članak 24.

Vlada Republike Hrvatske će u roku od 60 dana od dana stupanja na snagu
ovoga Zakona uskladiti Uredbu o troškovima ponovne uporabe informacija
(»Narodne novine«, br. 87/18.) s odredbama ovoga Zakona.

Čelnik tijela državne uprave nadležnog za razvoj digitalnog društva
donijet će Pravilnik iz članka 3. ovoga Zakona u roku od 60 dana od dana
stupanja na snagu ovoga Zakona.

Povjerenik za informiranje će u roku od šest mjeseci od dana stupanja na
snagu ovoga Zakona objaviti popis iz članka 32. koji je izmijenjen
člankom 17. ovoga Zakona.

Povjerenik za informiranje će u roku od 30 dana od dana stupanja na
snagu ovoga Zakona odrediti osobu iz članka 38.a koji je dodan člankom
21. ovoga Zakona.

Članak 25.

Danom stupanja na snagu Pravilnika iz članka 3. ovoga Zakona prestaje
važiti Pravilnik o Središnjem katalogu službenih dokumenata Republike
Hrvatske (»Narodne novine«, br. 124/15.).

Članak 26.

Ovaj Zakon stupa na snagu osmoga dana od dana objave u »Narodnim
novinama«.
