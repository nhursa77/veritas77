**OPĆI POREZNI ZAKON**

[DIO PRVI [2](#dio-prvi)](#dio-prvi)

[DIO DRUGI [6](#dio-drugi)](#dio-drugi)

[POGLAVLJE I. POREZNO-PRAVNI ODNOS
[6](#poglavlje-i.-porezno-pravni-odnos)](#poglavlje-i.-porezno-pravni-odnos)

[POGLAVLJE II. POREZNO-DUŽNIČKI ODNOS
[7](#poglavlje-ii.-porezno-dužnički-odnos)](#poglavlje-ii.-porezno-dužnički-odnos)

[Odjeljak 1. OPĆE ODREDBE
[7](#odjeljak-1.-opće-odredbe)](#odjeljak-1.-opće-odredbe)

[Odjeljak 2. ODREDBE O ODGOVORNOSTI
[8](#odjeljak-2.-odredbe-o-odgovornosti)](#odjeljak-2.-odredbe-o-odgovornosti)

[Odjeljak 3. GOSPODARSKA CJELINA I NJEZINA PROCJENA
[10](#odjeljak-3.-gospodarska-cjelina-i-njezina-procjena)](#odjeljak-3.-gospodarska-cjelina-i-njezina-procjena)

[Odjeljak 4. MJESNA ODREĐENOST POREZNOG OBVEZNIKA
[10](#odjeljak-4.-mjesna-određenost-poreznog-obveznika)](#odjeljak-4.-mjesna-određenost-poreznog-obveznika)

[Odjeljak 5. PODUZETNIK I GOSPODARSKA DJELATNOST
[11](#odjeljak-5.-poduzetnik-i-gospodarska-djelatnost)](#odjeljak-5.-poduzetnik-i-gospodarska-djelatnost)

[POGLAVLJE III. OPĆE POSTUPOVNE ODREDBE
[14](#poglavlje-iii.-opće-postupovne-odredbe)](#poglavlje-iii.-opće-postupovne-odredbe)

[Odjeljak 1. NADLEŽNOST
[14](#odjeljak-1.-nadležnost)](#odjeljak-1.-nadležnost)

[Odjeljak 2. POREZNI AKTI U POREZNOM POSTUPKU
[15](#odjeljak-2.-porezni-akti-u-poreznom-postupku)](#odjeljak-2.-porezni-akti-u-poreznom-postupku)

[Odjeljak 3. POSLOVNE KNJIGE I EVIDENCIJE POREZNIH OBVEZNIKA
[17](#odjeljak-3.-poslovne-knjige-i-evidencije-poreznih-obveznika)](#odjeljak-3.-poslovne-knjige-i-evidencije-poreznih-obveznika)

[Odjeljak 4. SUDJELOVANJE POREZNIH OBVEZNIKA U UTVRĐIVANJU ČINJENIČNOG
STANJA
[20](#odjeljak-4.-sudjelovanje-poreznih-obveznika-u-utvrđivanju-činjeničnog-stanja)](#odjeljak-4.-sudjelovanje-poreznih-obveznika-u-utvrđivanju-činjeničnog-stanja)

[Odjeljak 5. POREZNA PRIJAVA
[21](#odjeljak-5.-porezna-prijava)](#odjeljak-5.-porezna-prijava)

[Odjeljak 6. UTVRĐIVANJE ČINJENICA U POREZNOM POSTUPKU
[23](#odjeljak-6.-utvrđivanje-činjenica-u-poreznom-postupku)](#odjeljak-6.-utvrđivanje-činjenica-u-poreznom-postupku)

[Odjeljak 7. UTVRĐIVANJE POREZA
[27](#odjeljak-7.-utvrđivanje-poreza)](#odjeljak-7.-utvrđivanje-poreza)

[Odjeljak 8. POREZNA ZASTARA
[31](#odjeljak-8.-porezna-zastara)](#odjeljak-8.-porezna-zastara)

[Odjeljak 9. PRAVNA POMOĆ U POREZNIM STVARIMA
[32](#odjeljak-9.-pravna-pomoć-u-poreznim-stvarima)](#odjeljak-9.-pravna-pomoć-u-poreznim-stvarima)

[Odjeljak 10. POREZNI NADZOR
[33](#odjeljak-10.-porezni-nadzor)](#odjeljak-10.-porezni-nadzor)

[Odjeljak 11. PLAĆANJE POREZA I KAMATA PO OSNOVI POREZA
[36](#odjeljak-11.-plaćanje-poreza-i-kamata-po-osnovi-poreza)](#odjeljak-11.-plaćanje-poreza-i-kamata-po-osnovi-poreza)

[Odjeljak 12. SREDSTVA OSIGURANJA NAPLATE POREZNOG DUGA
[38](#odjeljak-12.-sredstva-osiguranja-naplate-poreznog-duga)](#odjeljak-12.-sredstva-osiguranja-naplate-poreznog-duga)

[POGLAVLJE IV. OVRŠNI POSTUPAK
[39](#poglavlje-iv.-ovršni-postupak)](#poglavlje-iv.-ovršni-postupak)

[Odjeljak 1. OPĆE ODREDBE
[39](#odjeljak-1.-opće-odredbe-1)](#odjeljak-1.-opće-odredbe-1)

[Odjeljak 2. OVRHA PLJENIDBOM NA POKRETNINAMA, TRAŽBINAMA I DRUGIM
IMOVINSKIM PRAVIMA
[42](#odjeljak-2.-ovrha-pljenidbom-na-pokretninama-tražbinama-i-drugim-imovinskim-pravima)](#odjeljak-2.-ovrha-pljenidbom-na-pokretninama-tražbinama-i-drugim-imovinskim-pravima)

[Odjeljak 3. MJERE OSIGURANJA
[46](#odjeljak-3.-mjere-osiguranja)](#odjeljak-3.-mjere-osiguranja)

[POGLAVLJE V. POSEBNE ODREDBE O POSTUPKU UTVRĐIVANJA ZLOUPORABE PRAVA
[46](#poglavlje-v.-posebne-odredbe-o-postupku-utvrđivanja-zlouporabe-prava)](#poglavlje-v.-posebne-odredbe-o-postupku-utvrđivanja-zlouporabe-prava)

[POGLAVLJE VI. PRAVNI LIJEK
[48](#poglavlje-vi.-pravni-lijek)](#poglavlje-vi.-pravni-lijek)

[POGLAVLJE VII. PREKRŠAJNE ODREDBE
[50](#poglavlje-vii.-prekršajne-odredbe)](#poglavlje-vii.-prekršajne-odredbe)

[POGLAVLJE VIII. OVLASTI VLADE REPUBLIKE HRVATSKE
[53](#poglavlje-viii.-ovlasti-vlade-republike-hrvatske)](#poglavlje-viii.-ovlasti-vlade-republike-hrvatske)

[POGLAVLJE IX. PRIJELAZNE I ZAVRŠNE ODREDBE
[53](#poglavlje-ix.-prijelazne-i-završne-odredbe)](#poglavlje-ix.-prijelazne-i-završne-odredbe)

[Prijelazne i završne odredbe iz NN 106/18 od 30.11.2018.
[54](#prijelazne-i-završne-odredbe-iz-nn-10618-od-30.11.2018.)](#prijelazne-i-završne-odredbe-iz-nn-10618-od-30.11.2018.)

[Prijelazne i završne odredbe iz NN 121/19 od 11.12.2019.
[54](#prijelazne-i-završne-odredbe-iz-nn-12119-od-11.12.2019.)](#prijelazne-i-završne-odredbe-iz-nn-12119-od-11.12.2019.)

[Prijelazne i završne odredbe iz NN 32/20 od 19.03.2024.
[54](#prijelazne-i-završne-odredbe-iz-nn-3220-od-19.03.2024.)](#prijelazne-i-završne-odredbe-iz-nn-3220-od-19.03.2024.)

[Prijelazne i završne odredbe iz NN 42/20 od 07.04.2020.
[54](#prijelazne-i-završne-odredbe-iz-nn-4220-od-07.04.2020.)](#prijelazne-i-završne-odredbe-iz-nn-4220-od-07.04.2020.)

[Prijelazne i završne odredbe iz NN 114/22 od 03.10.2022.
[54](#prijelazne-i-završne-odredbe-iz-nn-11422-od-03.10.2022.)](#prijelazne-i-završne-odredbe-iz-nn-11422-od-03.10.2022.)

[Prijelazne i završne odredbe iz NN 152/24 od 24.12.2024.
[55](#prijelazne-i-završne-odredbe-iz-nn-15224-od-24.12.2024.)](#prijelazne-i-završne-odredbe-iz-nn-15224-od-24.12.2024.)

**\**

**OPĆI POREZNI ZAKON**

### DIO PRVI

Opća odredba

Članak 1.

Ovaj Zakon uređuje odnos između poreznih obveznika i poreznih tijela
koja primjenjuju propise o porezima i drugim javnim davanjima, ako
posebnim zakonima o pojedinim vrstama poreza i drugim javnim davanjima
nije uređeno drukčije i predstavlja zajedničku osnovu poreznog sustava.

Oblici javnih davanja

Članak 2. (NN [106/18](https://www.zakon.hr/cms.htm?id=35587))

\(1\) Javna davanja u smislu ovoga Zakona jesu porezi i druga javna
davanja.

\(2\) Porezi su novčana davanja i prihod su proračuna koji se koristi za
podmirivanje proračunom utvrđenih javnih izdataka. Trošarine se smatraju
porezima.

\(3\) Drugim javnim davanjima smatraju se carine, pristojbe, doprinosi,
naknade za koncesije, novčane kazne za porezne prekršaje i sva davanja
čije je utvrđivanje i/ili naplata i/ili nadzor prema posebnim propisima
u nadležnosti poreznog tijela.

\(4\) Carina je novčano davanje koje se plaća pri uvozu i izvozu.

\(5\) Pristojbe su novčana davanja koja se plaćaju za određenu činidbu
ili za korištenje određenoga javnog dobra.

\(6\) Doprinosi su novčana davanja koja se plaćaju za korištenje
određenih usluga ili ostvarivanja prava.

\(7\) Naknada za koncesiju jest javno davanje sukladno zakonu kojim se
uređuju koncesije.

\(8\) Odredbe ovoga Zakona propisane za poreze na odgovarajući način
primjenjuju se i na druga javna davanja (u daljnjem tekstu: porezi)
propisana ovim Zakonom, ako ovim Zakonom ili posebnim propisima nije
uređeno drugačije.

Pojam poreznog tijela

Članak 3.

Porezno tijelo jest tijelo državne uprave, upravno tijelo jedinice
područne (regionalne) samouprave ili upravno tijelo jedinice lokalne
samouprave u čijem su djelokrugu poslovi utvrđivanja i/ili nadzora i/ili
naplate poreza.

Odnos ovoga Zakona prema Zakonu o općem upravnom postupku

Članak 4.

Ako ovim Zakonom nije uređeno drugačije, na postupanje poreznih tijela
primjenjuje se Zakon o općem upravnom postupku.

Primjena poreznih propisa

Članak 5.

U postupku oporezivanja primjenjuju se propisi koji su bili na snazi u
vrijeme nastanka činjenica na kojima se temelji oporezivanje.

Postupanje poreznih tijela

Članak 6.

\(1\) Porezno tijelo dužno je zakonito utvrđivati sva prava i obveze iz
porezno-pravnog odnosa.

\(2\) Porezno tijelo dužno je utvrđivati sve činjenice koje su bitne za
donošenje zakonite i pravilne odluke, pri čemu je s jednakom pažnjom
dužno utvrditi i one činjenice koje idu u prilog poreznog obveznika.
Koje će se radnje u postupku poduzimati i u kojem opsegu, određuje
porezno tijelo.

\(3\) Porezno tijelo treba porezne obveznike poticati na podnošenje
poreznih prijava. Porezno tijelo dužno je upozoriti sudionike
porezno-pravnog postupka na njihova prava i obveze u postupku.

\(4\) Porezno tijelo dužno je uspostaviti sustav informiranja koji će
poreznim obveznicima omogućavati jedinstven, suvremen i što lakši
pristup informacijama, objavljujući na svojim mrežnim stranicama porezne
propise i njihove izmjene i dopune.

\(5\) Ako porezni obveznik predaje ispravu na stranom jeziku i pismu
koje nije u službenoj uporabi kod poreznog tijela, porezno tijelo
odredit će rok u kojem će porezni obveznik dostaviti ovjereni prijevod
isprave na hrvatski jezik i latinično pismo.

\(6\) Ako porezni obveznik ne dostavi ovjereni prijevod iz stavka 5.
ovoga članka u određenom roku, porezno tijelo prevest će isprave o
trošku poreznog obveznika.

Pravo na očitovanje

Članak 7.

Prije donošenja poreznog akta kojim se utvrđuju prava i obveze poreznog
obveznika, porezno tijelo mora poreznom obvezniku omogućiti očitovanje o
činjenicama i okolnostima koje su bitne za donošenje poreznog akta.

Obveza čuvanja porezne tajne

Članak 8. (NN [106/18](https://www.zakon.hr/cms.htm?id=35587),
[114/22](https://www.zakon.hr/cms.htm?id=53854),
[152/24](https://www.zakon.hr/cms.htm?id=540205))

\(1\) Porezno tijelo dužno je kao poreznu tajnu čuvati sve podatke koje
porezni obveznik iznosi u poreznom postupku te sve druge podatke u vezi
s poreznim postupkom kojima raspolaže, kao i podatke koje razmjenjuje s
drugim državama u poreznim stvarima.

\(2\) Iznimno od stavka 1. ovoga članka, ne smatra se poreznom tajnom:

1\. podatak o datumu upisa u sustav poreza na dodanu vrijednost ili
ispisa iz sustava poreza na dodanu vrijednost

2\. podatak o poreznim obveznicima koji su davali lažne podatke s
namjerom umanjenja svoje ili tuđe obveze poreza na dodanu vrijednost
(kružne prijevare poreza na dodanu vrijednost) ako je to utvrđeno u
porezno-pravnom postupku.

\(3\) Obveza čuvanja porezne tajne iz stavka 1. ovoga članka odnosi se
na sve službene osobe poreznog tijela, vještake i druge osobe koje su
uključene u porezni postupak.

\(4\) Obveza čuvanja porezne tajne je povrijeđena ako se činjenice
navedene u stavku 1. ovoga članka neovlašteno koriste ili objave.

\(5\) Obveza čuvanja porezne tajne nije povrijeđena:

1\. ako se poreznom jamcu omogući uvid u podatke o poreznom obvezniku
bitne za njegov odnos prema poreznom obvezniku

2\. ako se članove društva osoba upozna s činjenicama bitnima za
oporezivanje društva

3\. ako se iznose podaci tijekom poreznog, prekršajnog, kaznenog ili
sudskog postupka

4\. ako se iznose podaci uz pisani pristanak osobe na koju se ti podaci
odnose

5\. ako se iznose podaci za potrebe naplate poreznog duga

6\. ako se podaci daju na zahtjev drugog javnopravnog tijela koje po
službenoj dužnosti traži podatke nužne za ostvarivanje prava pred tim
tijelom povodom zahtjeva stranke u postupku, a koje bi inače stranka
trebala sama pribaviti

7\. ako ustrojstvene jedinice Ministarstva financija međusobno
dostavljaju podatke koji mogu biti od utjecaja na utvrđivanje prava i
obveza poreznih obveznika

8\. ako se podaci daju u skladu s postupcima propisanim ugovorima o
izbjegavanju dvostrukog oporezivanja i drugim međunarodnim ugovorima u
poreznim stvarima koji su u primjeni u Republici Hrvatskoj

9\. ako se podaci daju u skladu s postupkom propisanim ovim Zakonom za
pružanje i dobivanje pravne pomoći i

10\. ako se podaci daju sukladno zakonu kojim se uređuje administrativna
suradnja u području poreza.

\(6\) Obveza čuvanja porezne tajne nije povrijeđena u slučaju kada
porezno tijelo bez posebnog zahtjeva dostavlja drugom javnopravnom
tijelu podatke za koje je saznalo tijekom vođenja poreznog postupka, ako
postoji sumnja u postojanje kaznenog djela, kršenje zakona ili drugog
propisa za čije je provođenje nadležno neko drugo javnopravno tijelo.

\(7\) Obveza čuvanja porezne tajne nije povrijeđena ako Ministarstvo
financija -- Porezna uprava bez pristanka poreznog obveznika objavi na
svojim mrežnim stranicama popis dospjelih i neplaćenih dugova po osnovi
poreza na dodanu vrijednost, poreza na dobit, poreza na dohodak i
prireza, doprinosa za obvezna osiguranja, trošarina, posebnih poreza,
poreza na promet nekretnina, iznosa na ime naknade za koncesiju te
carina, ako je ukupni iznos duga:

1\. veći od iznosa 13.272,28 eura za fizičke osobe koje obavljaju
djelatnost

2\. veći od iznosa 39.816,84 eura za pravne osobe i

3\. veći od iznosa 1.990,84 eura za sve ostale porezne obveznike.

\(8\) Popis dospjelih, a neplaćenih dugova iz stavka 7. ovoga članka
objavit će se 31. listopada svake godine.

\(9\) Popis iz stavka 7. ovoga članka sadržava: ime i prezime ili naziv
poreznog obveznika, godinu rođenja fizičke osobe, mjesto prebivališta
ili boravišta fizičke osobe ili sjedišta pravne osobe, iznos duga po
vrsti poreza te ukupni iznos duga. Na zahtjev osobe koja dokaže pravni
interes, Porezna uprava popis može dopuniti i drugim podacima potrebnim
radi nespornog utvrđivanja identiteta pojedinačnog poreznog obveznika s
ovoga popisa, kao što su: datum i mjesec rođenja fizičke osobe i ime
roditelja fizičke osobe. Pregled poreznih obveznika za koje je utvrđeno
da nisu porezni obveznici koji se nalaze na popisu objavljuje se na
mrežnim stranicama Porezne uprave. Porezna uprava može za porezne
obveznike s popisa iz stavka 7. ovoga članka iznijeti podatke o
poduzetim mjerama ovršnog postupka.

\(10\) Iznimno od stavaka 7. i 9. ovoga članka, popis neće sadržavati
podatke o dugovima poreznih obveznika kojima je porezno tijelo odobrilo
odgodu ili obročno plaćanje duga ili reprogramiranje naplate poreznog
duga, ili je pravomoćnim rješenjem o sklopljenoj predstečajnoj nagodbi
utvrđeno da se dug reprogramira ili je potvrđen plan restrukturiranja u
predstečajnom postupku, ili je sukladno posebnom propisu o stečaju
potrošača sklopljen izvansudski sporazum, odnosno sudska nagodba na
pripremnom ročištu.

\(11\) Iznimno, obveza čuvanja porezne tajne nije povrijeđena ako
Ministarstvo financija -- Porezna uprava i Carinska uprava bez pristanka
poreznog obveznika objavljuje u sredstvima javnog priopćavanja i na
svojim mrežnim stranicama podatke potrebne radi ispravljanja netočnih
ili nepotpunih informacija u slučaju ako je netočne ili nepotpune
informacije porezni obveznik izravno ili neizravno dostavio sredstvima
javnog priopćavanja.

\(12\) U izračun visine duga iz stavka 7. ovoga članka uzima se stanje
duga po osnovama za koje je propisana objava dospjelih i neplaćenih
dugova na zadnji dan u mjesecu koji prethodi mjesecu objave popisa
dospjelih i neplaćenih dugova, umanjen za uplate i preplate do dana
obrade podataka. Ako zadnji dan u mjesecu koji prethodi mjesecu objave
popisa dospjelih i neplaćenih dugova pada na neradni dan ili dane
blagdana, u izračun se uzima stanje duga na prvi sljedeći radni dan.

\(13\) Porezni obveznici koji nakon objave popisa u cijelosti podmire
dugovanja s osnova dugova iz stavka 7. ovoga članka brišu se s popisa.
Na popisu dospjelih i neplaćenih dugova posebnim oznakama i porukama
obilježavaju se porezni obveznici koji nakon objave popisa ne podmire
dugovanja iz stavka 7. ovoga članka u cijelosti, već je nakon podmirenja
dijela dugovanja njegov nepodmireni iznos manji od iznosa koji je
kriterij za objavu popisa.

\(14\) Na popisu dospjelih i neplaćenih dugova dužnika navodi se kao
napomena da su u odnosu na dužnika od strane Porezne uprave provedene
dodatne mjere radi provjere mogućih elemenata prikrivanja imovine i
izbjegavanja plaćanja poreznog duga.

Obveza postupanja u dobroj vjeri

Članak 9.

\(1\) Sudionici porezno-pravnog odnosa dužni su postupati u dobroj
vjeri.

\(2\) Postupanje u dobroj vjeri znači savjesno i pošteno postupanje u
skladu sa zakonom.

\(3\) Ministar financija pravilnikom propisuje način postupanja u dobroj
vjeri.

Obvezujuća mišljenja

Članak 10. (NN [106/18](https://www.zakon.hr/cms.htm?id=35587))

\(1\) Porezno tijelo ovlašteno je na pisani zahtjev poreznog obveznika
donijeti obvezujuće mišljenje o poreznom tretmanu budućih i namjeravanih
transakcija, odnosno poslovnih događaja i djelatnosti poreznog
obveznika.

\(2\) Troškove izdavanja obvezujućih mišljenja u cijelosti snosi porezni
obveznik.

\(3\) Ministar financija pravilnikom će propisati način primjene, rokove
i iznose troškova izdavanja obvezujućih mišljenja.

Gospodarski pristup

Članak 11. (NN [106/18](https://www.zakon.hr/cms.htm?id=35587))

\(1\) Porezne činjenice utvrđuju se prema njihovoj gospodarskoj biti.

\(2\) Ako je prihod, dohodak, dobit ili druga procjenjiva korist
ostvarena bez pravne osnove, porezno tijelo utvrdit će poreznu obvezu u
skladu s posebnim zakonom kojim se uređuje pojedina vrsta poreza.

\(3\) Ako je u kaznenom ili prekršajnom postupku pravomoćnom odlukom
izrečeno oduzimanje imovinske koristi ostvarene protupravnom radnjom,
porezni akt kojim je utvrđena porezna obveza poništit će se na zahtjev
poreznog obveznika u visini oduzete imovinske koristi u kaznenom ili
prekršajnom postupku.

Prividni pravni poslovi

Članak 12.

Ako se prividnim pravnim poslom prikriva neki drugi pravni posao, tada
je osnova za utvrđivanje porezne obveze prikriveni pravni posao.

Korištenje poreznih pogodnosti protivno svrsi zakona

Članak 12.a (NN [121/19](https://www.zakon.hr/cms.htm?id=42195))

\(1\) Porezni obveznik koji ostvaruje porezne pogodnosti koristeći
porezni sustav kroz organizacijske oblike koji su oporezivi nižim
propisanim poreznim stopama, a koji nisu bili namijenjeni za određenu
skupinu poreznih obveznika, smatrat će se da koristi porezne pogodnosti
protivno svrsi zakona, osobito u slučaju kada:

1\. isplatitelj primitka za posao koji ima obilježja nesamostalnog rada
ugovara s poreznim obveznikom druge načine za obavljanje posla ili
koristi organizacijske oblike koji su oporezivi nižim poreznim stopama

2\. poduzetnik organizacijski oblik u kojem posluje učestalo mijenja,
odnosno za svaki ugovoreni posao koristi jedan organizacijski oblik koji
zatim zamjenjuje drugim, a koji je oporeziv nižim poreznim stopama ili
izbjegava ispunjavanje drugih poreznih obveza

3\. poduzetnik koristi povezana društva s isključivom svrhom korištenja
niže porezne stope radi izbjegavanja plaćanja poreza ili smanjenja
porezne obveze.

\(2\) U slučajevima iz stavka 1. točke 1. ovoga članka za porezne obveze
koje će se obračunati kao da tih opisanih korištenja poreznih pogodnosti
protivno svrsi zakona nije bilo, odgovara porezni obveznik koji se u tom
odnosu smatra posloprimcem, a isplatitelj primitka koji se u tom odnosu
smatra poslodavcem odgovara kao jamac platac.

\(3\) Utvrđeni doprinosi pripisuju se osnovi osiguranja poreznog
obveznika/posloprimca pri nadležnim zavodima.

\(4\) U slučajevima iz stavka 1. točaka 2. i 3. ovoga članka za porezne
obveze koje će se obračunati kao da tih opisanih korištenja poreznih
pogodnosti protivno svrsi zakona nije bilo, odgovara fizička osoba koja
stvarno upravlja svim povezanim društvima, a povezana društva odgovaraju
za porezne obveze kao jamci platci.

\(5\) Obilježja nesamostalnog rada iz stavka 1. točke 1. ovoga članka
određuju se u skladu s propisom kojim se uređuje porez na dohodak.

Oporezivanje inozemnih primitaka

Članak 12.b (NN [121/19](https://www.zakon.hr/cms.htm?id=42195))

\(1\) Iznimno od posebnih propisa kojima se regulira porez na dohodak i
doprinose, poreznom obvezniku koji dobrovoljno prijavi inozemni primitak
radi plaćanja dužnih poreza i doprinosa, porezna obveza nastaje danom
prijave inozemnog primitka, bez obzira na to kada su primici iz
inozemstva ostvareni.

\(2\) Odredba stavka 1. ovoga članka ne primjenjuje se kada porezno
tijelo pokreće postupak oporezivanja inozemnih primitaka po službenoj
dužnosti.

### DIO DRUGI

#### POGLAVLJE I. POREZNO-PRAVNI ODNOS

Porezno-pravni odnos

Članak 13.

\(1\) Porezno-pravni odnos u smislu ovoga Zakona jest odnos između
poreznog tijela i poreznog obveznika koji obuhvaća njihova prava i
obveze u poreznom postupku.

\(2\) Sudionici porezno-pravnog odnosa jesu porezno tijelo i porezni
obveznik te osobe koje prema odredbama ovoga Zakona jamče za plaćanje
poreza.

Porezni obveznik

Članak 14.

Porezni obveznik je svaka osoba koja je kao takva određena zakonom kojim
se uređuje pojedina vrsta poreza.

Položaj izvanbračne zajednice

Članak 15.

\(1\) Odredbe ovoga Zakona i drugih poreznih propisa koje se primjenjuju
na bračnog druga primjenjuju se i na izvanbračnog druga, životnog
partnera i neformalnog životnog partnera.

\(2\) Postojanje statusa iz stavka 1. ovoga članka utvrđuju nadležna
tijela prema odredbama posebnih propisa.

Porezni broj

Članak 16.

\(1\) Poreznim brojem za potrebe oporezivanja smatra se osobni
identifikacijski broj propisan posebnim zakonom.

\(2\) Porezna uprava koristi osobni identifikacijski broj za povezivanje
i objedinjavanje podataka iz službenih evidencija koje vode javnopravna
tijela te podataka prikupljenih na drugi način o imovini koju posjeduje
fizička osoba.

Opunomoćenik, stručni pomagač i porezni savjetnik

Članak 17. (NN [106/18](https://www.zakon.hr/cms.htm?id=35587))

\(1\) Porezni obveznik može imati opunomoćenika, stručnog pomagača i
poreznog savjetnika.

\(2\) Opunomoćenik je osoba koja zastupa poreznog obveznika u okviru
dobivene punomoći i u njegovo ime može poduzimati radnje u poreznom
postupku.

\(3\) Stručni pomagač je osoba koja nastupa uz nazočnost poreznog
obveznika i pomaže mu savjetima. Izjava stručnog pomagača smatra se
izjavom poreznog obveznika samo ako porezni obveznik danoj izjavi odmah
ne proturječi. Stručni pomagač nije ovlašten u ime poreznog obveznika
poduzimati radnje u poreznom postupku kao njegov zastupnik.

\(4\) Porezni savjetnik je osoba koja obavlja poslove savjetovanja
poreznog obveznika u poreznom postupku pred poreznim tijelima. Ako
nastupa i kao opunomoćenik poreznog obveznika, mora imati punomoć za
obavljanje tih poslova. Obavljanje djelatnosti poreznog savjetnika
uređuje se posebnim zakonom.

\(5\) U okviru poreznog nadzora pravnih i fizičkih osoba koje obavljaju
registriranu djelatnost opunomoćenik je stručna osoba iz redova
odvjetnika ili poreznih savjetnika.

Obveze zakonskih zastupnika, upravitelja imovine i osoba s pravom
raspolaganja imovinom

Članak 18.

\(1\) Zakonski zastupnici fizičkih i pravnih osoba i zastupnici ili
upravitelji udruženih osoba i imovinskih masa bez pravne osobnosti
moraju ispunjavati porezne obveze osoba koje zastupaju.

\(2\) Ako udružene osobe bez pravne osobnosti (u daljnjem tekstu:
udružene osobe) nemaju zastupnika ili upravitelja, obveze u smislu
stavka 1. ovoga članka moraju ispunjavati članovi udruženja. Smatrat će
se da je svaki član udruženja porezni obveznik.

\(3\) Za imovinske mase bez pravne osobnosti koje nemaju zastupnika ili
upravitelja, poreznim obveznicima smatrat će se svi njihovi vlasnici.

\(4\) Ako imovinom upravlja druga osoba, smatrat će se poreznim
obveznikom za porezne obveze koje proistječu iz imovine kojom upravlja.

\(5\) Tko stvarno koristi ili raspolaže tuđom imovinom bez pravne
osnove, smatrat će se poreznim obveznikom za porezne obveze koje
proistječu iz korištenja ili raspolaganja tom imovinom.

Zastupnik po službenoj dužnosti

Članak 19.

\(1\) Porezno tijelo će po službenoj dužnosti postaviti zastupnika:

1\. poreznom obvezniku nepoznatog sjedišta, prebivališta ili uobičajenog
boravišta

2\. nepoznatom vlasniku imovine koja je predmet poreznog postupka.

\(2\) Ako je porezni obveznik fizička osoba koja nije poslovno sposobna
i nema zakonskog zastupnika, porezno tijelo podnijet će zahtjev
nadležnom sudu za postavljanje zastupnika.

\(3\) Za zastupnika po službenoj dužnosti može se postaviti porezni
savjetnik, odvjetnik ili druga osoba koja ima potrebno stručno znanje za
obavljanje zastupanja.

\(4\) Zastupnik iz stavka 1. i 2. ovoga članka ima pravo na nagradu i
naknadu troškova zastupanja.

\(5\) Porezno tijelo ima pravo potraživati od poreznog obveznika povrat
sredstava isplaćenih za nagrade i naknadu troškova zastupnika iz
stavka 1. i 2. ovoga članka.

\(6\) Visinu nagrade i naknadu troškova iz stavka 4. ovoga članka koje
utvrđuje i isplaćuje porezno tijelo propisuje pravilnikom ministar
financija.

#### POGLAVLJE II. POREZNO-DUŽNIČKI ODNOS

##### Odjeljak 1. OPĆE ODREDBE

Pojam porezno-dužničkog odnosa

Članak 20.

\(1\) Porezno-dužnički odnos u smislu ovoga Zakona je dio
porezno-pravnog odnosa u kojem sudionici porezno-dužničkog odnosa
ostvaruju svoja prava i obveze.

\(2\) Sudionici porezno-dužničkog odnosa jesu porezno tijelo, porezni
obveznik i porezni jamac.

Prava iz porezno-dužničkog odnosa

Članak 21.

\(1\) Porezno tijelo u porezno-dužničkom odnosu ima pravo na naplatu:

1\. poreza

2\. kamata i novčanih kazni

3\. novčanih činidbi po osnovi odgovornosti iz poreznog jamstva.

\(2\) Porezni obveznik ili osoba koja je preplatila porez ili od koje je
bez pravne osnove porez naplaćen ima pravo na:

1\. povrat preplaćenog poreza ili poreza plaćenog bez pravne osnove

2\. kamate na porez koji je plaćen bez pravne osnove.

Nastanak prava iz porezno-dužničkog odnosa

Članak 22.

\(1\) Porezno tijelo u porezno-dužničkom odnosu ima prava iz članka 21.
stavka 1. ovoga Zakona od dana dospjelosti tražbine po osnovi poreza.

\(2\) Porezni obveznik ili druga osoba u porezno-dužničkom odnosu ima
prava iz članka 21. stavka 2. ovoga Zakona od dana kada je porezno
tijelo primilo od poreznog obveznika ili druge osobe iznos preplaćenog
poreza ili poreza plaćenog bez pravne osnove.

Podmirenje obveza iz porezno-dužničkog odnosa od solidarnog dužnika i
treće osobe

Članak 23.

\(1\) Obveze iz porezno-dužničkog odnosa za poreznog obveznika mogu
podmiriti i treće osobe.

\(2\) Osobe od kojih svaka ima obvezu podmiriti isti porezni dug jesu
solidarni dužnici. Svaki solidarni dužnik obvezan je podmiriti
cjelokupni porezni dug. Porezno tijelo odlučuje od kojeg će solidarnog
dužnika naplatiti porezni dug i u kojoj visini.

\(3\) Ispunjenjem obveze jednoga solidarnog dužnika prestaje
porezno-dužnički odnos svih solidarnih dužnika.

Položaj pravnih sljednika

Članak 24. (NN [121/19](https://www.zakon.hr/cms.htm?id=42195))

\(1\) Univerzalni pravni sljednik u cijelosti preuzima pravni položaj
pravnog prednika, osim obveza po osnovi izrečenih novčanih kazni pravnom
predniku.

\(2\) Nasljednici su dužni platiti obveze iz porezno-dužničkog odnosa do
visine vrijednosti naslijeđene imovine, osim obveza po osnovi izrečenih
novčanih kazni ostavitelju.

\(3\) Vrijednost naslijeđene imovine utvrđuje porezno tijelo na osnovi
tržišnih cijena.

\(4\) Od dana smrti poreznog obveznika do trenutka izvršnosti rješenja o
pravnim sljednicima ne teče zastara za dug ostavitelja u trenutku smrti.

Ustup, zalog i pljenidba prava iz porezno-dužničkog odnosa

Članak 25.

\(1\) Prava iz porezno-dužničkog odnosa, kao što su pravo na povrat
poreza, pravo na povrat iznosa koji je na ime poreza za poreznog
obveznika platio porezni jamac i pravo na povrat kamata, mogu se
ustupiti, založiti i zaplijeniti.

\(2\) Ustupatelj prava iz stavka 1. ovoga članka dužan je dostaviti
ugovor o ustupu poreznom tijelu u roku od tri dana od dana njegova
sklapanja.

\(3\) Ugovor o ustupu obvezujući je za porezno tijelo, osim ako se nad
ustupateljem prava provodi ovrha.

Prestanak prava i obveza iz porezno-dužničkog odnosa

Članak 26.

Prava i obveze iz porezno-dužničkog odnosa prestaju plaćanjem,
prijebojem, otpisom, zastarom i u drugim slučajevima određenima ovim
Zakonom.

##### Odjeljak 2. ODREDBE O ODGOVORNOSTI

Odgovornost zastupanih osoba

Članak 27.

Zastupane osobe odgovaraju za neplaćeni i manje plaćeni porez i
pripadajuće kamate koje su posljedica neizvršavanja obveza iz
porezno-dužničkog odnosa.

Odgovornost zastupnika

Članak 28.

Ako su zakonski zastupnici fizičkih i pravnih osoba i zastupnici ili
upravitelji udruženih osoba i imovinskih masa bez pravne osobnosti u
obavljanju poslova počinili kazneno djelo utaje poreza ili sudjelovali u
utaji poreza ili bespravno ostvarili smanjenje poreza ili druge porezne
povlastice za zastupane osobe, tada se zastupnik ili upravitelj smatra
poreznim jamcem za manje plaćeni porez i kamate.

Odgovornost osoba koje vode poslove društva i povezanih osoba

Članak 29.

\(1\) Članovi uprave i izvršni direktori društva kapitala odgovaraju kao
porezni jamci ako pri vođenju poslova društva zloupotrebljavaju svoje
ovlasti što ima za posljedicu nemogućnost ispunjenja obveza iz
porezno-dužničkog odnosa i oštećenje poreznog tijela.

\(2\) Radnjama kojima se oštećuje porezno tijelo kao vjerovnik u
porezno-dužničkom odnosu osobito se smatraju: preusmjeravanje novčanih
tokova na druge pravne ili fizičke osobe radi izbjegavanja plaćanja
poreznih obveza, korištenje društva radi postizanja ciljeva koje ne bi
sam mogao postići, a koji su zabranjeni, umanjenje ili otuđenje imovine
društva ako je isto za posljedicu imalo nemogućnost plaćanja obveza iz
porezno-dužničkog odnosa.

\(3\) Osobna odgovornost postoji i u slučaju osobe koja se koristi
drugim osobama koje djeluju kao njegovi povjerenici, tako da se u
društvu kao član iskazuje netko drugi, ali to čini po nalogu i uputama
te osobe.

\(4\) Za podmirenje obveza društva, ali najviše do visine ostvarene
koristi, supsidijarno odgovaraju i povezane osobe u čiju korist je
poduzeto raspolaganje na štetu društva, što za posljedicu ima
neispunjavanje obveze iz porezno-dužničkog odnosa.

Odgovornost članova trgovačkog društva

Članak 30.

\(1\) Članovi javnoga trgovačkoga društva i komplementari u komanditnome
društvu odgovaraju za obveze društva osobno, solidarno i neograničeno
cijelom svojom imovinom. Članovi gospodarskog interesnog udruženja
odgovaraju za obveze udruženja cijelom svojom imovinom.

\(2\) Članovi društva s ograničenom odgovornošću, dioničari dioničkoga
društva, komanditori u komanditnom društvu ne odgovaraju za obveze
društva izuzev kada je to određeno zakonom.

\(3\) Onaj tko zloupotrebljava okolnost da kao član trgovačkoga društva
ne odgovara za obveze društva ne može se pozvati na to da po zakonu ne
odgovara za te obveze.

\(4\) Smatra se da je ispunjena pretpostavka za odgovornost člana
društva iz stavka 3. ovoga članka osobito:

1\. ako koristi društvo za to da bi postigao cilj koji mu je inače
zabranjen

2\. ako koristi društvo da bi oštetio vjerovnike

3\. ako protivno zakonu upravlja imovinom društva kao da je to njegova
imovina

4\. ako u svoju korist ili u korist neke druge osobe umanji imovinu
društva, iako je znao ili morao znati da ono neće moći podmiriti svoje
obveze.

Posebna odgovornost članova trgovačkog društva, osoba koje vode poslove
društva i povezanih osoba

Članak 31. (NN [152/24](https://www.zakon.hr/cms.htm?id=540205))

Smatra se da su ispunjene pretpostavke za odgovornost članova društva,
osoba koje vode poslove društva, i povezanih osoba, osobito ako oni:

1\. prividno ili besplatno prenesu imovinu na trgovačko društvo, koje su
osnovali sami ili s drugim osobama ili na drugi način cijelu ili dio
imovine prividno prodaju, opterete bez odgovarajuće protučinidbe ili ju
besplatno ustupe povezanim osobama, oštete ju, unište ili učine
neupotrebljivom

2\. zaključe prividni pravni posao ili priznaju nepostojeću tražbinu
osobama iz točke 1. ovoga članka

3\. u suprotnosti s urednim i savjesnim gospodarenjem umanje imovinu ili
prikriju imovinsko stanje ili bez odgađanja, a najkasnije dvadeset i
jedan dan od nastanka razloga koji poseban zakon određuje kao razlog za
pokretanje stečajnog postupka ne zatraže da se takav postupak pokrene.

Odgovornost kod zlouporabe prava

Članak 32.

Osobe iz članka 29., 30. i 31., te osobe iz članka 46., 47. i 49. ovoga
Zakona, čija odgovornost je utvrđena rješenjem iz članka 177. stavka 6.
ovoga Zakona, za nemogućnost plaćanja obveze iz porezno-dužničkog odnosa
odgovaraju kao porezni jamci.

Odgovornost za nepodnošenje poreznih prijava

Članak 32.a (NN [152/24](https://www.zakon.hr/cms.htm?id=540205))

\(1\) Smatra se da su ispunjene pretpostavke za odgovornost članova
društva ako porezni obveznik nije podnio zakonom propisane mjesečne i
godišnje porezne prijave.

\(2\) U slučaju iz stavka 1. ovoga članka u postupku utvrđivanja porezne
obveze jednim poreznim rješenjem utvrđuje se porezna obveza i
odgovornost člana društva.

\(3\) Osobe iz stavka 1. ovoga članka s poreznim obveznikom za utvrđenu
obvezu odgovaraju solidarno kao jamci platci.

\(4\) Izjavljena žalba na rješenje iz stavka 2. ovoga članka ne odgađa
izvršenje rješenja.

Odgovornost za neplaćanje poreza po odbitku

Članak 33.

Tko je dužan obračunavati, obustavljati, uplaćivati i prijavljivati
porez u ime i za račun druge osobe, za taj porez odgovara kao jamac
platac.

Odgovornost za vjerodostojnost poslovnih knjiga

Članak 34.

Tko sudjeluje u ispostavljanju neistinitih i nevjerodostojnih isprava
ili u neurednom, neistinitom i nepravodobnom vođenju poslovnih knjiga,
jamči za iznos manje plaćenog poreza i pripadajućih kamata nastalog kao
posljedica takva njegova djelovanja.

Odgovornost preuzimatelja gospodarske cjeline

Članak 35.

\(1\) Pri prijenosu vlasništva gospodarske cjeline, stjecatelj se smatra
poreznim jamcem za:

1\. porez čija se obveza plaćanja temelji na poslovanju gospodarske
cjeline prije stjecanja

2\. porez koji se plaća po odbitku (porez na dohodak od nesamostalnog
rada) pod uvjetom da je obveza plaćanja tog poreza nastala u godini u
kojoj je izvršen prijenos vlasništva gospodarske cjeline.

\(2\) Jamstvo stjecatelja ograničeno je vrijednošću stečene imovine.

\(3\) Iznimno, odredba stavka 1. točke 1. ovoga članka ne primjenjuje se
na stjecanje u stečajnom i ovršnom postupku.

Odgovornost poreznog jamca

Članak 36.

\(1\) Porezni jamac odgovara za porezni dug ako ga u roku nije platio
porezni obveznik. Porezno tijelo pozvat će poreznog jamca na plaćanje
poreznog duga.

\(2\) Odredba stavka 1. ovoga članka ne primjenjuje se ako porezni jamac
odgovara kao jamac platac, ako je sam utajio porez ili ako je sudjelovao
u utaji poreza.

Odgovornost utajivača poreza i pomagatelja

Članak 37.

Tko zbog utaje poreza, pomaganja ili prikrivanja utaje umanji ili ne
iskaže poreznu obvezu, jamči za taj manje plaćeni ili utajeni porez i
pripadajuće kamate.

##### Odjeljak 3. GOSPODARSKA CJELINA I NJEZINA PROCJENA

Gospodarska cjelina

Članak 38.

\(1\) Gospodarska cjelina je sva imovina i obveze što u poslovnom i
organizacijskom smislu čini samostalni subjekt, odnosno subjekt sposoban
za samostalno poslovanje.

\(2\) Ministar financija pravilnikom propisuje što se u pojedinom
slučaju smatra gospodarskom cjelinom.

Pripadnost gospodarske cjeline

Članak 39.

Ako neka druga osoba, a ne vlasnik, ima pravo raspolaganja gospodarskom
cjelinom na način da može vlasnika gospodarski isključiti od utjecaja na
to dobro, tada se u poreznom smislu smatra da ta gospodarska cjelina
pripada toj drugoj osobi. Kod fiducijarnih (povjereničkih) odnosa smatra
se da gospodarska cjelina pripada fiducijaru (povjereniku).

Utvrđivanje vrijednosti gospodarske cjeline u vlasništvu više osoba

Članak 40.

\(1\) Ako je neka gospodarska cjelina u vlasništvu dviju ili više osoba,
njezina se vrijednost utvrđuje u cjelini.

\(2\) Ako osobe iz stavka 1. ovoga članka ne sudjeluju u poreznom
postupku kao jedan porezni obveznik, tada se vrijednost gospodarske
cjeline dijeli prema veličini udjela svake osobe.

\(3\) Ako udio u vrijednosti zajedničke gospodarske cjeline nije
određen, smatra se da je svaka osoba vlasnik zajedničke gospodarske
cjeline u jednakom dijelu.

Tržišna vrijednost

Članak 41.

\(1\) Vrijednost gospodarske cjeline procjenjuje se prema tržišnoj
cijeni.

\(2\) Tržišnom se cijenom smatra ona cijena koja bi se mogla postići u
uobičajenom poslovnom prometu. Neuobičajeni popusti u poslovanju ili
osobni popusti ne uzimaju se u obzir.

##### Odjeljak 4. MJESNA ODREĐENOST POREZNOG OBVEZNIKA

Članak 42.

\(1\) Mjesna određenost poreznog obveznika utvrđuje se:

1\. za fizičke osobe prema prebivalištu ili uobičajenom boravištu

2\. za pravne osobe prema sjedištu upisanom u sudski registar ili drugi
registar, odnosno upisnik.

\(2\) Ako se mjesna određenost ne može utvrditi prema stavku 1. ovoga
članka, onda se utvrđuje prema mjestu gdje je nastao povod za vođenje
poreznog postupka.

Prebivalište i uobičajeno boravište za porezne svrhe

Članak 43.

\(1\) U smislu ovoga Zakona smatra se da porezni obveznik ima
prebivalište ondje gdje ima stan u vlasništvu ili posjedu neprekidno
najmanje 183 dana u jednoj ili u dvije kalendarske godine. Boravak u
stanu nije obvezan.

\(2\) Ako porezni obveznik u Republici Hrvatskoj ima u vlasništvu ili
posjedu više stanova, prebivalište mjerodavno za oporezivanje utvrđuje
se prema mjestu prebivališta obitelji, a za poreznog obveznika samca
prema mjestu u kojem se pretežno zadržava ili prema mjestu iz kojeg
pretežno odlazi na rad ili obavljanje djelatnosti.

\(3\) Ako porezni obveznik ima prebivalište u tuzemstvu i u inozemstvu,
smatra se da ima prebivalište u državi u kojoj je prebivalište obitelji,
a za poreznog obveznika samca ili ako se prebivalište obitelji ne može
utvrditi, smatra se da ima prebivalište u državi iz koje pretežno odlazi
na rad ili obavljanje djelatnosti ili u kojoj se pretežno zadržava.

\(4\) Ako u slučaju iz stavka 3. ovoga članka druga država ne smatra
poreznog obveznika svojim poreznim rezidentom, smatra se da ima
prebivalište u tuzemstvu.

\(5\) Uobičajeno boravište u smislu ovoga Zakona ima porezni obveznik u
onome mjestu u kojem se zadržava pod okolnostima na temelju kojih se
može zaključiti da on u tome mjestu ili na tom području ne boravi samo
privremeno. Uobičajenim boravištem u smislu ovoga Zakona smatra se
stalan ili vremenski povezan boravak u trajanju od najmanje 183 dana u
jednoj ili u dvije kalendarske godine. Za određivanje uobičajenog
boravišta nisu važni kratkotrajni prekidi boravka koji ne traju dulje od
jedne godine.

\(6\) Ministar financija pravilnikom će propisati sadržaj i oblik
obrazaca za utvrđivanje prebivališta iz stavka 3. ovoga članka.

##### Odjeljak 5. PODUZETNIK I GOSPODARSKA DJELATNOST

Obavljanje gospodarske djelatnosti

Članak 44.

\(1\) Poduzetnik u smislu ovoga Zakona jest svaka fizička ili pravna
osoba, udružene osobe ili imovinska masa bez pravne osobnosti koja
gospodarsku djelatnost obavlja samostalno, trajno i radi ostvarivanja
prihoda, dohotka, dobiti ili drugih gospodarski procjenjivih koristi.

\(2\) Gospodarskom djelatnošću u smislu stavka 1. ovoga članka smatra se
razmjena dobara i usluga na tržištu radi ostvarivanja prihoda, dohotka,
dobiti ili drugih gospodarski procjenjivih koristi.

\(3\) Ako se određena gospodarska djelatnost obavlja putem interneta,
digitalnih platformi ili drugih virtualnih oblika poslovanja uz
izbjegavanje ispunjavanja zahtjeva reguliranih odredbama posebnih
propisa i propisa kojima se uređuje pojedina vrsta poreza te se tako
ostvaruju nepripadajuće porezne pogodnosti ili izaziva teško nadoknadiva
šteta za društvenu zajednicu, nadležno porezno tijelo može izdati nalog
o zabrani daljnjeg rada.

\(4\) Nalog o zabrani rada iz stavka 3. ovoga članka izvršava se
blokiranjem pristupa sadržaju koji putem nadležne regulatorne agencije
za mrežne djelatnosti provode pružatelji usluge pristupa internetu.

\(5\) Nalog iz stavka 4. ovoga članka izdaje se na način opisan u članku
58. ovoga Zakona.

\(6\) Pravna ili fizička osoba koja obavlja gospodarsku djelatnost iz
stavaka 3. i 4. ovoga članka bit će upućena da se u roku od 30 dana javi
nadležnom poreznom tijelu radi otklanjanja razloga zabrane rada odnosno
blokiranja pristupa sadržaju.

\(7\) Ministar financija pravilnikom će propisati oblik i način
izdavanja naloga iz ovoga članka.

Zabrana izvršenja platnih transakcija

Članak 44.a (NN [152/24](https://www.zakon.hr/cms.htm?id=540205))

\(1\) Zabrana rada provodi se i zabranom izvršenja platne transakcije
platnim karticama putem interneta u korist poslovnih subjekata koji
nedozvoljeno obavljaju gospodarsku djelatnost putem interneta iz članka
44. stavka 3. ovoga Zakona, a zabranu plaćanja izvršavaju pružatelji
platnih usluga u Republici Hrvatskoj.

\(2\) Pružatelji platnih usluga iz stavka 1. ovoga članka dužni su bez
odgađanja onemogućiti izvršenje platne transakcije putem interneta
platnim karticama izdanim od strane pružatelja platnih usluga u
Republici Hrvatskoj, koja su izvršena u korist poslovnih subjekata koji
nedozvoljeno obavljaju gospodarsku djelatnost putem interneta.

\(3\) U svrhu provedbe odredbe stavka 2. ovoga članka Porezna uprava će
za područja koja su u njezinoj nadležnosti na mrežnim stranicama
objaviti podatke o poslovnim subjektima koji određenu gospodarsku
djelatnost obavljaju u skladu s posebnim propisom kojim se uređuje ta
djelatnost.

\(4\) Identifikacija platnih transakcija iz stavka 2. ovoga članka
platnim karticama pružatelja platnih usluga u Republici Hrvatskoj koja
podliježu zabrani izvršenja provodi se na osnovu identifikatora koji se
dodjeljuju u međunarodnim kartičnim shemama.

Stalna poslovna jedinica nerezidenta

Članak 45. (NN [106/18](https://www.zakon.hr/cms.htm?id=35587))

\(1\) U smislu ovoga Zakona stalnom poslovnom jedinicom smatra se stalno
mjesto poslovanja putem kojega poduzetnik nerezident obavlja djelatnost
u cijelosti ili djelomično.

\(2\) Stalnom poslovnom jedinicom poduzetnika nerezidenta smatraju se
posebno:

1\. mjesto uprave

2\. podružnica

3\. ured

4\. tvornica

5\. radionica i

6\. rudnik, naftni ili plinski izvor, kamenolom i bilo koje drugo mjesto
crpljenja prirodnih bogatstava.

\(3\) Gradilište ili građevinski ili montažni projekt čini stalnu
poslovnu jedinicu nerezidenta samo ako traje dulje od šest mjeseci.

\(4\) Stalnom poslovnom jedinicom poduzetnika, nerezidenta, smatra se i
pružanje usluga, uključujući savjetodavne ili poslovne usluge, od strane
poduzetnika putem zaposlenika ili drugog osoblja koje je poduzetnik
angažirao u tu svrhu, ali samo ako se takve djelatnosti nastavljaju (za
isti ili povezani projekt) u razdoblju ili razdobljima koja ukupno traju
dulje od tri mjeseca u bilo kojem dvanaestomjesečnom razdoblju.

\(5\) Neovisno o ostalim uvjetima i rokovima iz ovoga članka, može se
oporezivati dobit ili dohodak koji poduzetnik nerezident ostvari od
nekretnina (uključujući dobit ili dohodak od poljoprivrede ili
šumarstva) koje se nalaze na području Republike Hrvatske.

\(6\) Neovisno o prethodnim odredbama ovoga članka, neće se smatrati da
izraz »stalna poslovna jedinica« nerezidenta uključuje:

1\. korištenje objekata isključivo u svrhu uskladištenja, izlaganja ili
isporuke dobara ili robe koja pripada poduzetniku

2\. održavanje zaliha dobara ili robe koja pripada poduzetniku
isključivo u svrhu uskladištenja, izlaganja ili isporuke

3\. održavanje zaliha dobara ili robe koja pripada poduzetniku
isključivo u svrhu prerade koju obavlja drugi poduzetnik

4\. održavanje stalnog mjesta poslovanja isključivo u svrhu kupnje
dobara ili robe ili u svrhu prikupljanja podataka za poduzetnika

5\. održavanje stalnog mjesta poslovanja isključivo u svrhu obavljanja
bilo koje druge slične pripremne ili pomoćne aktivnosti za poduzetnika

6\. održavanje stalnog mjesta poslovanja isključivo zbog bilo koje
kombinacije aktivnosti spomenutih u točkama 1. do 5. ovoga stavka, pod
uvjetom da je ta aktivnost ili, u slučaju ove točke, ukupna aktivnost
stalnog mjesta poslovanja, pripremne ili pomoćne naravi.

\(7\) Odredba stavka 6. ovoga članka ne primjenjuje se kada stalno
mjesto poslovanja koristi ili održava poduzetnik nerezident ako isti
poduzetnik nerezident ili povezana osoba ili povezano društvo obavlja
poslovanje na istom mjestu ili na drugom mjestu u Republici Hrvatskoj i

a\) to mjesto ili drugo mjesto čini stalnu poslovnu jedinicu poduzetnika
ili povezane osobe ili povezanog društva prema odredbama ovoga članka
ili

b\) ukupna aktivnost, koja proizlazi iz kombinacije djelatnosti koje
obavljaju dva poduzetnika na istom mjestu ili isti poduzetnik ili
povezane osobe ili povezana društva na dva mjesta, nije pripremne ili
pomoćne naravi,

pod uvjetom da poslovne djelatnosti koje obavljaju dva poduzetnika na
istom mjestu ili isti poduzetnik ili povezane osobe ili povezana društva
na dva mjesta predstavljaju nadopunjujuće funkcije koje su dio
jedinstvenog poslovanja.

\(8\) Neovisno od stavaka 1. i 2. ovoga članka, kad osoba djeluje u
Republici Hrvatskoj u ime poduzetnika nerezidenta te pritom uobičajeno
sklapa ugovore ili uobičajeno ima glavnu ulogu u postupku sklapanja
ugovora koji se rutinski sklapaju bez značajne preinake od strane
poduzetnika nerezidenta te se ugovori sklapaju:

a\) u ime poduzetnika ili

b\) za prijenos vlasništva ili za dodjeljivanje prava na korištenje,
imovine koju posjeduje taj poduzetnik ili za koju taj poduzetnik ima
pravo korištenja ili

c\) za pružanje usluga od strane tog poduzetnika,

smatra se da taj poduzetnik nerezident ima stalnu poslovnu jedinicu u
Republici Hrvatskoj u pogledu svih djelatnosti koje ta osoba poduzme za
poduzetnika nerezidenta, osim ako djelatnosti te osobe nisu ograničene
na one navedene u stavku 6. ovoga članka. Ako bi se djelatnosti iz
stavka 6. ovoga članka obavljale putem stalnog mjesta poslovanja (osim
stalnog mjesta poslovanja na koje se primjenjuje stavak 7. ovoga
članka), to stalno mjesto poslovanja ne bi činilo stalnu poslovnu
jedinicu.

\(9\) Odredba stavka 8. ovoga članka ne primjenjuje se ako osoba koja
djeluje u Republici Hrvatskoj u ime poduzetnika nerezidenta posluje kao
zastupnik sa samostalnim statusom i djeluje za poduzetnika nerezidenta u
okviru tog redovitog poslovanja. Ako osoba djeluje isključivo ili gotovo
isključivo u ime jednog ili više poduzetnika s kojima je usko povezana,
ta se osoba ne smatra zastupnikom sa samostalnim statusom u smislu ovoga
stavka.

Povezana društva

Članak 46.

Povezanim društvima u smislu ovoga Zakona smatraju se društva koja u
međusobnom odnosu mogu stajati kao:

1\. društvo koje u drugom društvu ima većinski udio ili većinsko pravo
odlučivanja

2\. ovisno i vladajuće društvo

3\. društva koncerna

4\. društva s uzajamnim udjelima koja su povezana tako da svako društvo
ima više od četvrtine udjela u drugom društvu

5\. društva povezana poduzetničkim ugovorima, i to: ugovorima o vođenju
poslova društva, ugovorima o prijenosu dobiti te ostalim poduzetničkim
ugovorima koji se upisuju u sudski registar.

Ovisno i vladajuće društvo

Članak 47.

\(1\) Ovisno društvo je, u smislu ovoga Zakona, pravna osoba na koju
druga pravna osoba (vladajuće društvo) može imati neposredno ili
posredno prevladavajući utjecaj, odnosno nad kojom vladajuće društvo ima
kontrolu.

\(2\) Vladajuće društvo je, u smislu ovoga Zakona, pravna osoba koja ima
prevladavajući utjecaj na jedno ili više ovisnih društava.

\(3\) Svaka pravna osoba, koja je ovisna u odnosu na ovisno društvo,
smatra se ovisnim društvom vladajućeg društva.

\(4\) Vladajuće društvo i sva njegova ovisna društva čine, u smislu
ovoga Zakona, grupu povezanih društava.

\(5\) Pravne osobe između kojih postoji odnos kontrole, kod kojeg nije
moguće jednoznačno utvrditi koje je ovisno, a koje vladajuće društvo,
također se smatraju grupom povezanih društava.

Kontrola

Članak 48.

\(1\) Kontrola je, u smislu ovoga Zakona, odnos vladajućeg i ovisnog
društva, ili odnos između fizičke i pravne osobe kojim se ostvaruje isti
ili sličan utjecaj kakav postoji u odnosu između vladajućeg i ovisnog
društva.

\(2\) Smatra se da kontrola postoji ako vladajuće društvo u ovisnom
društvu ispunjava najmanje jedan od sljedećih uvjeta:

1\. ima izravan ili neizravan većinski udio ili izravnu ili neizravnu
većinu glasačkih prava

2\. ima pravo izabrati, odnosno imenovati i/ili opozvati većinu članova
uprave, odnosno većinu izvršnih direktora ili nadzornog, odnosno
upravnog odbora

3\. ima pravo provoditi ili provodi prevladavajući utjecaj

4\. ima pravo upravljanja poslovnim i financijskim politikama društva na
temelju ovlasti iz statuta ili društvenog ugovora ili nekog ugovora ili
sporazuma

5\. ima kontrolu nad više od 50 % glasačkih prava uspostavljenu na
temelju sporazuma s drugim imateljima prava glasa ili

6\. ima moć usmjeravanja većine glasova na sastancima uprave, izvršnih
direktora, nadzornog odbora, odnosno upravnog odbora ili odgovarajućega
upravljačkog tijela društva.

Povezane osobe

Članak 49. (NN [106/18](https://www.zakon.hr/cms.htm?id=35587),
[121/19](https://www.zakon.hr/cms.htm?id=42195))

\(1\) Povezane osobe, u smislu ovoga Zakona, su osobe kod kojih je
ispunjen najmanje jedan od sljedećih uvjeta:

1\. dvije ili više fizičkih ili pravnih osoba koje za izvršavanje obveza
iz porezno-dužničkog odnosa predstavljaju jedan rizik jer jedna od njih
ima, izravno ili neizravno, kontrolu nad drugom ili drugima

2\. dvije ili više fizičkih ili pravnih osoba koje za izvršavanje obveza
iz porezno-dužničkog odnosa predstavljaju jedan rizik jer jedna od njih
ima, izravno ili neizravno, značajan utjecaj na drugu ili druge

3\. dvije ili više fizičkih ili pravnih osoba između kojih ne postoji
odnos kontrole iz točke 1. ovoga stavka ili značajan utjecaj iz točke 2.
ovoga stavka, ali koje predstavljaju jedan rizik za izvršavanje obveza
iz porezno-dužničkog odnosa jer su međusobno povezane tako da postoji
velika vjerojatnost da zbog pogoršanja ili poboljšanja gospodarskog i
financijskog stanja jedne osobe može doći do pogoršanja ili poboljšanja
gospodarskog i financijskog stanja jedne ili više drugih osoba, jer se
između njih provodi ili postoji mogućnost prijenosa gubitaka, dobiti ili
sposobnosti za plaćanje

4\. dvije ili više fizičkih i/ili pravnih osoba koje za izvršavanje
obveza iz porezno-dužničkog odnosa predstavljaju jedan rizik na način da
ostvaruju kontinuitet djelatnosti u istom prostoru, koristeći istu
opremu.

\(2\) Smatra se da postoji odnos povezanih osoba iz ovoga članka i
između poreznog dužnika i: njegovog bračnog druga, njegovog krvnog
srodnika u ravnoj liniji, u pobočnoj liniji do četvrtog stupnja, po
tazbini do istog stupnja bez obzira je li brak prestao ili nije,
posvojitelja, posvojenika, skrbnika, osobe pod skrbništvom, staratelja,
osobe pod starateljstvom te osobe koja s njime živi u zajedničkom
kućanstvu.

\(3\) Ugovori i poslovni odnosi između povezanih osoba porezno će biti
priznati samo onda ako bi i druge osobe koje nisu u takvom međusobnom
odnosu pod istim ili sličnim okolnostima utvrdile takve ugovorne uvjete
ili uspostavile takve poslovne odnose.

Obračun dobiti stalne poslovne jedinice

Članak 50. (NN [106/18](https://www.zakon.hr/cms.htm?id=35587))

Ako se utvrđuje dobit stalne poslovne jedinice nerezidenta, stalnoj
poslovnoj jedinici nerezidenta pripisuje se dobit koja se može očekivati
u transakcijama s drugim dijelovima poduzetnika, kao da su odvojene i
kao da se radi o samostalnim poduzetnicima koji se bave istim ili
sličnim djelatnostima pod istim ili sličnim uvjetima. Pritom se uzimaju
u obzir obavljene funkcije, imovina koja se koristi i preuzeti rizici od
poduzetnika putem stalne poslovne jedinice i kroz druge dijelove
poduzetnika.

#### POGLAVLJE III. OPĆE POSTUPOVNE ODREDBE

##### Odjeljak 1. NADLEŽNOST

Stvarna nadležnost

Članak 51.

\(1\) Poslove u vezi s utvrđivanjem i naplatom poreza te primjenom
ugovora o izbjegavanju dvostrukog oporezivanja obavlja Ministarstvo
financija Republike Hrvatske preko upravnih organizacija u svom sastavu.

\(2\) Poslove u vezi s utvrđivanjem i naplatom poreza koji su propisani
odlukama predstavničkih tijela jedinica područne (regionalne) samouprave
i predstavničkih tijela jedinica lokalne samouprave obavljaju njihova
porezna tijela. Obavljanje tih poslova može se povjeriti Poreznoj upravi
na temelju suglasnosti ministra financija.

Stvarna nadležnost poreznih tijela

Članak 52.

Stvarna nadležnost pojedinih poreznih tijela propisuje se posebnim
zakonom ili drugim propisom donesenim na temelju zakona.

Mjesna nadležnost

Članak 53.

Mjesna nadležnost poreznih tijela određuje se prema posebnim zakonima i
propisima kojima se uređuje unutarnja organizacija i ustrojstvo poreznih
tijela.

Mjesna nadležnost više poreznih tijela

Članak 54. (NN [121/19](https://www.zakon.hr/cms.htm?id=42195))

\(1\) Ako bi u nekoj poreznoj stvari istodobno mjesno nadležna mogla
biti dva ili više poreznih tijela, porez utvrđuje ono porezno tijelo
koje je prvo pokrenulo postupak.

\(2\) Iznimno, ako porezni obveznik ima evidentirana porezna dugovanja
iz nadležnosti više ustrojstvenih jedinica jednog poreznog tijela,
utvrđuje se jedinstvena nadležnost ustrojstvene jedinice mjesno nadležne
prema prebivalištu, odnosno sjedištu poreznog obveznika za provođenje
ovrhe radi naplate svih poreznih dugovanja, neovisno o mjesnoj
nadležnosti ustrojstvene jedinice poreznog tijela koja je obvezu
utvrdila.

\(3\) Iznimno od stavka 1. ovoga članka, ustrojstvena jedinica poreznog
tijela nadležna za donošenje rješenja o pravnim sljednicima je ispostava
nadležna prema prebivalištu ili uobičajenom boravištu ostavitelja.

Promjena mjesne nadležnosti

Članak 55.

Porezno tijelo koje je pokrenulo postupak ustupit će predmet poreznom
tijelu koje je prema novim okolnostima postalo mjesno nadležno ako se
time poreznom obvezniku bitno olakšava sudjelovanje u poreznom postupku.

Izuzeće službenika poreznog tijela

Članak 56.

\(1\) Službenik poreznog tijela izuzet će se od obavljanja službenih
radnji u poreznom postupku:

1\. ako je sudionik postupka, bilo da je porezni obveznik ili porezni
jamac

2\. ako je srodnik sa sudionikom postupka ili zakonski zastupnik
sudionika postupka

3\. ako je zakonski zastupnik, opunomoćenik ili stručni pomagač
sudionika postupka

4\. ako je u poslovnom odnosu sa sudionikom postupka

5\. ako postoji vjerojatnost da će službenim radnjama steći neposrednu
korist ili pretrpjeti štetu

6\. ako je u prvostupanjskom postupku sudjelovao u vođenju postupka ili
u donošenju poreznog rješenja.

\(2\) Srodnici u smislu ovoga Zakona jesu:

1\. srodnik po krvi u ravnoj liniji

2\. srodnik u pobočnoj liniji do trećeg stupnja zaključno

3\. bračni drug

4\. skrbnik, štićenik, posvojitelj i posvojenik.

\(3\) Ako postoji opravdana sumnja u nepristranost službene osobe,
voditelj poreznog tijela izuzet će službenu osobu od obavljanja
službenih radnji u tom postupku. Ako se sumnja u nepristranost voditelja
poreznog tijela, o izuzeću odlučuje čelnik neposredno više ustrojstvene
jedinice poreznog tijela.

##### Odjeljak 2. POREZNI AKTI U POREZNOM POSTUPKU

Pojam poreznog akta

Članak 57.

\(1\) Porezni akt jest svaki akt kojim se pokreće, dopunjuje, mijenja
ili dovršava neka radnja u poreznom postupku.

\(2\) Porezni akt iz stavka 1. ovoga članka jest porezno rješenje,
zaključak, zapisnik, obavijest, poziv i drugi akti.

\(3\) Porezni akt kojim se odlučuje o pojedinačnim pravima i obvezama iz
porezno-pravnog odnosa jest porezno rješenje, a sukladno posebnim
propisima može imati i drugi naziv.

\(4\) Protiv poreznog rješenja donesenog u prvostupanjskom poreznom
postupku dopuštena je žalba.

Oblik i sadržaj poreznog akta

Članak 58.

\(1\) Porezni akt donosi se u pisanom ili u usmenom obliku.

\(2\) Usmeni porezni akt može donijeti ovlaštena osoba poreznog tijela i
narediti njegovo izvršenje bez odgode u slučaju kada je ugrožena naplata
poreza.

\(3\) Usmeni porezni akt mora se izdati u pisanom obliku najkasnije u
roku od tri dana od dana njegova donošenja.

\(4\) Svaki porezni akt iz članka 57. stavka 2. ovoga Zakona mora
sadržavati:

1\. naziv poreznog tijela, broj i datum poreznog akta

2\. ime i prezime, odnosno naziv sudionika kome se upućuje

3\. pravni i činjenični temelj i

4\. potpis ovlaštene osobe ili elektronički potpis ili elektronički
pečat poreznog tijela.

\(5\) Porezni akt kojim se nalaže neko činjenje ili trpljenje mora
sadržavati i upozorenje na posljedice nepostupanja.

\(6\) Obvezni sadržaj poreznog rješenja utvrđuje se ovim Zakonom, a
primjenjuje se i na zaključak.

\(7\) Porezni akt koji je izvorno izdan u elektroničkom obliku
predstavlja elektronički zapis koji je pravno valjan i kada je ispisan
na papiru, ako postoji proces validacije izvornosti elektroničkim putem
iz stavka 9. ovoga članka.

\(8\) Poreznim aktima iz stavka 7. ovoga članka pristupa se putem
elektroničkih usluga poreznog tijela.

\(9\) Porezni akti iz stavka 7. ovoga članka generiraju se iz
elektroničkog sustava poreznog tijela i čuvaju se u elektroničkom
sustavu poreznog tijela do zakonskog roka čuvanja tog pojedinog akta od
trenutka generiranja te se u tom roku može izvršiti provjera broja
zapisa i kontrolnog broja te validacija izvornosti elektroničkog pečata.

\(10\) Odredbe ovoga članka u dijelu elektroničkog izdavanja poreznog
akta primjenjuju se i na ostala pismena koja nisu porezni akti, a koja
izdaje porezno tijelo.

\(11\) Ministar financija pravilnikom će propisati način provjere
izvornosti, pristup poreznim aktima izdanim u elektroničkom obliku i
čuvanje poreznog akta u elektroničkom obliku.

Dostava poreznog akta

Članak 59. (NN [152/24](https://www.zakon.hr/cms.htm?id=540205))

\(1\) Porezni akt kojim se odlučuje o pojedinačnim pravima i obvezama iz
porezno-pravnog odnosa ili kada od dana dostave poreznog akta počinje
teći rok koji se ne može produžiti, dostavlja se prema mjestu dostave
osobnom dostavom sudionicima poreznog postupka. Ako sudionik ima
opunomoćenika, porezni akt dostavlja se samo opunomoćeniku.

\(2\) Mjestom dostave iz stavka 1. ovoga članaka smatra se:

1\. prebivalište ili uobičajeno boravište sudionika

2\. sjedište sudionika koji je pravna osoba

3\. radno mjesto sudionika.

\(3\) Osobnom dostavom iz ovoga članka smatra se dostava koja je
izvršena osobno osobi kojoj je porezni akt namijenjen. Dostavom poreznog
akta opunomoćeniku smatra se da je dostava izvršena samom sudioniku.

\(4\) Ako se sudionik prema kojem se treba izvršiti osobna dostava ne
zatekne na mjestu dostave određenom stavkom 2. ovoga članka, dostavljač
će ostaviti potpisanu pisanu obavijest o vremenu pokušane osobne dostave
i o vremenu sljedeće osobne dostave, koja se ne može izvršiti prije
isteka roka od 24 sata od prvog pokušaja.

\(5\) Porezni akt se vraća poreznom tijelu:

1\. ako nakon drugog pokušaja dostava ne bude izvršena ili

2\. ako sudionik odbije primiti porezni akt.

\(6\) U slučajevima iz stavka 5. ovoga članka na mjestu dostave ostavlja
se potpisana pisana obavijest sudioniku u kojoj se naznačuje datum i
vrijeme pokušane dostave, mjesto gdje se porezni akt može preuzeti i
pravne posljedice nepreuzimanja poreznog akta. Smatra se da je osobna
dostava izvršena u roku od petnaest dana od dana kada je obavijest
ostavljena na mjestu dostave osim ako sudionik dokaže da iz opravdanih
razloga nije mogao primiti porezni akt.

\(7\) Ako se ne radi o poreznom aktu iz stavka 1. ovoga članka te se
dostava ne može izvršiti osobno sudioniku, tada se dostava obavlja
predajom poreznog akta članu obitelji sudionika ili osobi koja je
zaposlena na istom radnom mjestu kao i sudionik.

\(8\) Porezni akti kojima se odlučuje o pojedinačnim pravima i obvezama
iz porezno-pravnog odnosa te ostala pismena koja nisu porezni akti, a
koje izdaje porezno tijelo, mogu se dostavljati elektroničkim putem
korisnicima elektroničkog sustava poreznog tijela.

\(9\) Izričit pristanak za dostavu pismena sudionik daje registracijom
ili prijavom u elektronički sustav poreznog tijela.

\(10\) Dostava poreznog akta elektroničkim putem se obavlja u
elektronički pretinac koji je porezno tijelo odredilo za takvu namjenu.

\(11\) Istodobno s uručenjem poreznog akta prema prethodnom stavku
sudioniku se na elektroničku adresu koju je prijavio poreznom tijelu
šalje i informativna poruka u kojoj ga se obavještava da je porezni akt
u njegovom elektroničkom pretincu te ga je sudionik dužan preuzeti u
roku od sedam dana od dana kada je porezni akt pristigao u njegov
elektronički pretinac. U poruci se sudionika izričito upozorava na
pravne posljedice iz stavka 12. ovoga članka.

\(12\) Smatrat će se da je dostava obavljena danom zapisa na
poslužitelju kada je sudionik preuzeo porezni akt. Ako se porezni akt ne
preuzme u roku od sedam dana, smatrat će se da je dostava obavljena
istekom roka od sedam dana od dana kada je porezni akt pristigao u
elektronički pretinac.

\(13\) Osobnom dostavom smatra se i dostava obavljena sukladno odredbama
stavaka 8. -- 12. ovoga članka.

Dostava u inozemstvo

Članak 60.

Osobna dostava u inozemstvo može se izvršiti:

1\. preko nadležnog poreznog tijela u inozemstvu, na temelju molbe
poreznog tijela koje šalje pismeno

2\. slanjem preporučene pošiljke s povratnicom ili

3\. preko diplomatskog ili konzularnog predstavništva Republike Hrvatske
u inozemstvu.

Dostavnica

Članak 61.

\(1\) Izvršena osobna dostava potvrđuje se dostavnicom. Dostavnicu
potpisuju sudionik ili osoba ovlaštena za primanje poreznog akta i
dostavljač.

\(2\) Sudionik ili osoba ovlaštena za primanje poreznog akta na
dostavnici će zapisati datum primitka.

\(3\) Ako je sudionik nepismen ili se ne može potpisati, dostavljač će
na dostavnici ispisati ime i prezime, odnosno naziv sudionika, s datumom
dostave i naznakom zašto je sudionik nije potpisao.

\(4\) Ako je osobna dostava izvršena sukladno odredbama članka 59.
stavka 5. i 6. ovoga Zakona, dostavnica treba sadržavati datum
ostavljanja potpisane poruke sudioniku i datum vraćanja dokumenta
poreznom tijelu.

\(5\) Dostava izvršena elektroničkim putem potvrđuje se putem obavijesti
informacijskog sustava o zaprimanju poreznog akta u elektronički
pretinac sudionika ili putem obavijesti informacijskog sustava o
preuzimanju poreznog akta iz elektroničkog pretinca.

##### Odjeljak 3. POSLOVNE KNJIGE I EVIDENCIJE POREZNIH OBVEZNIKA

Obveza izdavanja računa i vođenja poslovnih knjiga i evidencija

Članak 62. (NN [106/18](https://www.zakon.hr/cms.htm?id=35587))

\(1\) Porezni obveznici dužni su izdavati račune te voditi poslovne
knjige i evidencije radi oporezivanja prema propisima kojima se uređuje
pojedina vrsta poreza.

\(2\) Računom se za potrebe oporezivanja smatra i svaka isprava kojom se
obračunavaju isporuke bez obzira na to u kojem obliku i pod kojim
nazivom je izdana.

\(3\) Porezni obveznici dužni su postupati prema odredbama stavka 1.
ovoga članka i u slučaju kad su te knjige i evidencije dužni voditi i
prema drugim propisima.

\(4\) Porezni obveznici koji isporuku dobara ili obavljanje usluga
naplaćuju u gotovini obvezni su promet iskazivati potpuno, točno,
pravodobno i uredno putem naplatnih uređaja ili na drugi odgovarajući
način.

\(5\) Stalna poslovna jedinica strane osobe i pravna osoba čiji je
osnivač strana osoba dužne su izdavati račune, voditi poslovne knjige i
evidencije radi oporezivanja prema poreznim propisima koji se
primjenjuju u Republici Hrvatskoj.

Računi za gotovinski promet

Članak 63.

Računi za gotovinski promet, isječci vrpce ili potvrdnice iz naplatnih
uređaja moraju sadržavati najmanje ove podatke:

1\. broj i nadnevak izdavanja

2\. ime (naziv), adresu i osobni identifikacijski broj poduzetnika koji
je isporučio dobra ili obavio usluge te naznaku mjesta gdje je isporuka
dobara ili usluga obavljena (broj prodajnog mjesta, poslovnog prostora,
prodavaonice i sl.)

3\. količinu i uobičajeni trgovački naziv isporučenih dobara te vrstu i
količinu obavljenih usluga

4\. ukupni iznos naknade i poreza razvrstani po poreznoj stopi.

Uporaba računa u elektroničkom obliku

Članak 63.a (NN [106/18](https://www.zakon.hr/cms.htm?id=35587))

Porezni obveznik može izdati račun u elektroničkom obliku ako primatelj
računa izričito ne odbija takav način ispostavljanja računa.

Izuzeće od obveze izdavanja računa

Članak 64. (NN [152/24](https://www.zakon.hr/cms.htm?id=540205) - na
snazi od 01.01.2026.)

\(1\) Iznimno od članka 62. stavka 1. ovoga Zakona, računi se ne moraju
ispostavljati ako se promet ostvaruje od priređivanja lutrijskih igara,
igara klađenja, igara u casinima te na automatima za igre na sreću i
zabavu, ako se prodaja obavlja putem automata, ako se vlastiti
poljoprivredni proizvodi proizvedeni na vlastitom obiteljskom
poljoprivrednom gospodarstvu izravno prodaju krajnjem potrošaču u
proizvodnim objektima seljačkih ili obiteljskih poljoprivrednih
gospodarstava, ako se prodaja vlastitih poljoprivrednih proizvoda
obavlja na tržnicama i otvorenim prostorima.

\(2\) Prodajom na tržnicama i otvorenim prostorima iz stavka 1. ovoga
članka smatra se isključivo prodaja vlastitih poljoprivrednih proizvoda
krajnjem potrošaču koja se obavlja na neki od sljedećih načina:

-- na štandovima i klupama na tržnicama na malo

-- na štandovima i klupama izvan tržnica na malo.

Opća načela vođenja knjigovodstva i evidencija

Članak 65.

Knjigovodstvo se mora voditi u skladu s propisima i na način da stručna
treća osoba može u primjerenom roku steći pregled nad poslovanjem
poduzetnika te nastankom, razvojem i okončanjem poslovnih događaja.

Knjigovodstvene isprave i evidencije

Članak 66. (NN [106/18](https://www.zakon.hr/cms.htm?id=35587))

\(1\) Knjiženja i druga evidentiranja treba obavljati potpuno, točno,
pravodobno i uredno. Primitke i izdatke blagajne (gotovinski promet)
treba bilježiti slijedom njihova nastanka svakodnevno.

\(2\) Bilježenje podataka u poslovne knjige mora se temeljiti na urednim
i vjerodostojnim knjigovodstvenim ispravama.

\(3\) Knjigovodstvene isprave koje su izrađene na papiru mogu se
pretvoriti u elektronički zapis ako se osigura vjerodostojnost
podrijetla, cjelovitost sadržaja i čitljivost od trenutka pretvorbe do
kraja razdoblja propisanog za čuvanje knjigovodstvene isprave.

\(4\) Smatra se da je isprava za knjiženje uredna kad se iz nje
nedvosmisleno može utvrditi mjesto i vrijeme njezina sastavljanja i
njezin materijalni sadržaj, što znači narav, vrijednost i vrijeme
nastanka poslovne promjene povodom koje je sastavljena. Vjerodostojna je
isprava ona koja potpuno i istinito odražava nastali poslovni događaj.

\(5\) Knjiženja i druga evidentiranja ne smiju se mijenjati na način da
se prvotni sadržaj više ne može utvrditi. Ne smiju se obaviti ni izmjene
takvog značaja da je neizvjesno jesu li provedene odmah ili naknadno.

\(6\) Evidencije o dnevnom gotovinskom prometu moraju se voditi na
mjestu na kojem se ti primici ostvaruju i u svakom trenutku moraju biti
dostupne poreznom tijelu u postupku poreznog nadzora.

\(7\) Smatra se da se poslovne knjige, osim evidencija o dnevnom
gotovinskom prometu, vode pravodobno ako se njima osiguravaju podaci
bitni za pravodobno utvrđivanje i prijavljivanje (izvješćivanje) te
plaćanje poreznih obveza.

\(8\) Poslovne knjige i druge evidencije moraju se voditi u skladu s
načinom oporezivanja poreznog obveznika i prema temeljnim načelima
urednog knjigovodstva. Obveznici poreza na dohodak vode jednostavno
knjigovodstvo, a obveznici poreza na dobit dvojno knjigovodstvo.

\(9\) Poslovne knjige i druge evidencije mogu se voditi i u
elektroničkom obliku ako ti oblici knjigovodstva, zajedno s pritom
primijenjenim postupcima, odgovaraju temeljnim načelima urednoga
knjigovodstva. Kod evidencija koje se vode samo prema poreznim propisima
način vođenja mora odgovarati svrsi koju evidencije trebaju ispuniti za
oporezivanje. Pri vođenju poslovnih knjiga i drugih evidencija u
elektroničkom obliku mora se osigurati da podaci u roku čuvanja budu
raspoloživi i da se u svako doba unutar primjerenog roka mogu učiniti
čitljivima. Tijek postupka mora se zajedno sa svim promjenama dokazati
pomoću sustavne dokumentacije.

\(10\) Poslovne knjige i druge evidencije s pripadajućom dokumentacijom
moraju se voditi i čuvati na način da su dostupne poreznim tijelima, i
to:

1\. u poslovnim prostorijama ili ako nema poslovnih prostorija, u stanu
poreznog obveznika ili

2\. kod opunomoćenika ili

3\. kod osobe koja za poreznog obveznika vodi poslovne knjige.

\(11\) Ako za stalne poslovne jedinice u inozemstvu, prema inozemnim
propisima, postoji obveza vođenja knjigovodstva koju porezni obveznik
ispunjava, poslovne se knjige i druge evidencije ne moraju voditi i
čuvati u tuzemstvu. U tom se slučaju stanja i poslovni rezultati iz
knjigovodstva u inozemstvu moraju preuzeti u knjigovodstvo tuzemnoga
poreznog obveznika ako su bitni za oporezivanje, uz naznaku i
obrazloženje određenih prilagodbi tuzemnim poreznim propisima.

\(12\) Ako porezni obveznik vodi knjige i druge evidencije koje nisu
zakonom propisane kao obvezne, a koristi ih za utvrđivanje porezne
obveze, dužan ih je voditi u skladu s odredbama ovoga članka.

\(13\) Ako se za knjiženja ili druga evidentiranja koristi jezik i pismo
koji nisu u službenoj uporabi, porezno tijelo zatražit će ovjereni
prijevod na hrvatski jezik i latinično pismo. Ako se koriste kratice,
brojke, slova ili simboli, onda njihovo značenje mora biti jednoznačno
utvrđeno.

\(14\) Na početku poslovanja porezni obveznik mora popisati svu imovinu
i obveze te navesti njihove pojedinačne vrijednosti. Takav se popis mora
sastaviti i krajem svake poslovne godine kao godišnji popis.

\(15\) Osim godišnjeg popisa, porezni obveznik mora popisati imovinu i
obveze i u drugim slučajevima, a posebno po nalogu poreznog tijela u
postupku poreznog nadzora, pri promjenama cijena dobara ili poreznih
stopa ako je to bitno za oporezivanje isporuka tih dobara, kod statusnih
promjena i kod otvaranja postupka stečaja ili postupka likvidacije ili
prestanka obavljanja djelatnosti.

\(16\) Kod promjene cijena dobara iz stavka 14. ovog članka nije nužan
popis imovine ako se u knjigovodstvenim evidencijama mogu osigurati
podaci o vrijednosti robe na zalihi.

\(17\) Popisne liste smatraju se knjigovodstvenim ispravama.

\(18\) Evidencije i isprave o dnevnom gotovinskom prometu, poslovne
knjige i knjigovodstvene isprave te druge evidencije čuvaju se deset
godina od početka tijeka zastare, ako posebnim propisom nisu propisani
dulji rokovi.

\(19\) Ministar financija pravilnikom će propisati način osiguranja
vjerodostojnosti podrijetla, cjelovitosti sadržaja i čitljivosti
knjigovodstvene isprave pretvorene u elektronički zapis za porezne
potrebe.

Elektronička obrada podataka

Članak 67.

\(1\) Porezni obveznici i osobe koje za poreznog obveznika vode poslovne
knjige, a koji vode podatke u elektroničkom obliku moraju na zahtjev
poreznog tijela:

1\. uručiti u elektroničkom obliku poslovne knjige, evidencije, izvješća
i druge podatke koji izravno ili neizravno utječu na utvrđivanje porezne
osnovice, a koji su vođeni i organizirani u računalnim datotekama u
standardnom obliku, omogućujući jednostavnu daljnju elektroničku obradu
podataka

2\. omogućiti pristup i nadzor podataka elektronički vođenih poslovnih
knjiga, evidencija i izvješća

3\. omogućiti pristup drugim podacima koji izravno ili neizravno utječu
na utvrđivanje porezne osnovice, kao što su mrežni podaci, podaci na
internetu te pohranjeni računalni podaci, bez obzira gdje se nalaze

4\. omogućiti pristup i nadzor softveru i hardveru i bazama podataka
koji se koriste kao dio sustava za elektronički vođene poslovne knjige,
evidencije, izvješća i druge podatke koji izravno ili neizravno utječu
na utvrđivanje porezne osnovice te provjeru primjerenosti elektroničkih
programa i elektroničke obrade podataka.

\(2\) Podaci iz stavka 1. ovoga članka moraju biti osigurani na jedan od
sljedećih načina:

1\. putem elektroničkih medija

2\. korištenjem modernih telekomunikacijskih usluga

3\. izravnim spajanjem poreznog tijela na sustav poreznog obveznika
(lokalna veza) ili

4\. neizravnim spajanjem poreznog tijela na sustav poreznog obveznika
preko telekomunikacijskih linija (daljinska veza).

\(3\) Porezno tijelo može poduzimati mjere radi osiguranja dokaza kao
što su popisivanje ili zaplijena računala i druge opreme na kojoj se
nalaze podaci, kao i kopiranje mrežnih podataka, podataka na internetu i
podataka s računala i druge opreme.

\(4\) U slučajevima iz stavka 2. ovoga članka mora biti osigurana
odgovarajuća zaštita, tajnost i cjelovitost podataka.

\(5\) Porezni obveznici koji poslovne knjige, evidencije, izvješća i
druge podatke koji izravno ili neizravno utječu na utvrđivanje porezne
osnovice vode u elektroničkom obliku za svrhe oporezivanja moraju:

1\. čuvati podatke u elektroničkom obliku

2\. dopustiti pristup tim podacima u elektroničkom obliku

3\. osigurati čitljivost izvornih podataka bez obzira na okolnosti
promjene opreme korištenih sustava ili programa

4\. osigurati pravilno spremanje i čuvanje podataka za propisano
razdoblje u skladu sa člankom 66. stavkom 17. ovoga Zakona

5\. omogućiti pristup elektronički vođenim poslovnim knjigama,
evidencijama, izvješćima i drugim podacima koji izravno ili neizravno
utječu na utvrđivanje porezne osnovice i u slučajevima kada se čuvaju u
elektroničkom obliku kod drugih osoba ili u drugim zemljama

6\. pohraniti i čuvati podatke u obliku koji dopušta nadzor u razumnom
vremenu

7\. omogućiti kopiranje podataka s mrežnih podataka, podataka na
internetu i podataka s računala i druge opreme.

\(6\) Ako porezni obveznici obavljaju svoje poslovanje elektroničkim
putem, moraju osigurati izvornost primljenih i izdanih isprava i drugih
podataka te cjelovitost njihova sadržaja.

\(7\) Na zahtjev poreznog tijela porezni obveznici moraju staviti na
raspolaganje dokumentaciju o elektroničkom sustavu korištenom za vođenje
poslovnih knjiga, evidencija, izvješća i druge podatke koji izravno ili
neizravno utječu na utvrđivanje porezne osnovice.

Dokumentacija mora sadržavati opis:

1\. elektroničkog sustava (dizajn, konstrukcija i rad)

2\. podsustava i datoteka (sadržaj, struktura, linije za komunikaciju)

3\. funkcionalnih procedura koje su dio elektroničkog sustava

4\. kontrole koja osigurava točnost i pouzdanost postupaka i
funkcioniranja elektroničkoga sustava

5\. kontrole koja sprječava neovlaštene dopune, izmjene ili brisanja
elektronički pohranjenih podataka.

\(8\) Svaka izmjena u elektroničkom sustavu (elektronički programi,
procedure i datoteke) mora biti dokumentirana u vremenskom redoslijedu
izmjena, s datumom izmjene i obrazloženjem razloga, tipa i posljedica
izmjene.

\(9\) Porezni obveznik i osobe koje za poreznog obveznika vode poslovne
knjige ne mogu ni u kojem slučaju dostaviti podatke u papirnatom obliku.

\(10\) Podaci moraju biti dostavljeni u formatu prilagođenom standardima
koji se objavljuju na mrežnim stranicama Ministarstva financija --
Porezne uprave.

\(11\) Ministar financija pravilnikom će propisati oblik, sadržaj, rok i
način dostave poslovnih knjiga, evidencija, izvješća i druge podatke
koji izravno ili neizravno utječu na utvrđivanje porezne osnovice koji
se čuvaju u elektroničkom obliku.

##### Odjeljak 4. SUDJELOVANJE POREZNIH OBVEZNIKA U UTVRĐIVANJU ČINJENIČNOG STANJA

Prijava činjenica bitnih za oporezivanje

Članak 68. (NN [106/18](https://www.zakon.hr/cms.htm?id=35587))

\(1\) Porezni obveznik dužan je prijaviti sve činjenice bitne za
utvrđivanje njegove porezne obveze, a osobito premještaj radionice ili
stalne poslovne jedinice, početak obavljanja gospodarske djelatnosti,
broj poslovnog računa koji ima izvan Republike Hrvatske i druge
činjenice čije je prijavljivanje propisano posebnim zakonom, a koje nisu
dostupne poreznom tijelu kroz razmjenu podataka s drugim javnopravnim
tijelima.

\(2\) Porezni obveznik koji je izravno ili neizravno stekao više od 50 %
udjela u tuzemnom ili inozemnom trgovačkom društvu, ili je u sustavu
povezanih društava određenih člankom 49. stavkom 2. ovoga Zakona, dužan
je to prijaviti nadležnom poreznom tijelu prema svome sjedištu.

\(3\) Trgovačko društvo nad kojim druga osoba ima većinska članska prava
dužno je tu činjenicu prijaviti nadležnom poreznom tijelu prema svome
sjedištu.

\(4\) Ako posebnim propisom nije uređeno drugačije, prijave iz stavka
1., 2. i 3. ovoga članka treba podnijeti u roku od trideset dana od dana
nastanka činjenice za koju postoji obveza prijavljivanja.

\(5\) Obrasce za prijave prema stavku 4. ovoga članka pravilnikom
propisuje ministar financija.

Sudjelovanje poreznog obveznika u poreznom postupku

Članak 69.

Porezni obveznik dužan je tijekom poreznog postupka sudjelovati u
utvrđivanju činjeničnog stanja na način da potpuno i istinito iznosi
činjenice bitne za oporezivanje te da za svoje tvrdnje ponudi dokaze.

Posebni status poreznog obveznika

Članak 70.

\(1\) Porezna uprava može poreznom obvezniku odobriti posebni status u
cilju promicanja dobrovoljnog ispunjavanja poreznih obveza i smanjenja
administrativnog opterećenja poreznog nadzora.

\(2\) Poseban status može steći porezni obveznik koji ispunjava sljedeće
uvjete:

-- ako su mu za zadnje tri godine izdana revizorska mišljenja bez
rezerve

-- ako ima uspostavljen sustav unutarnje kontrole

-- ako će se obvezati da će obavještavati Poreznu upravu o svim
poslovnim odlukama iz kojih bi mogli proizlaziti porezni rizici

-- ako se protiv članova uprave ne vodi kazneni postupak za kaznena
djela za koja se progon vrši po službenoj dužnosti

-- ako se iz podataka kojima raspolaže Porezna uprava može očekivati da
će porezni obveznik ispunjavati porezne obveze iz posebnog statusa.

\(3\) Ministar financija pravilnikom propisuje način odobravanja i
ukidanja posebnog statusa poreznom obvezniku.

Obveza sudjelovanja poreznog obveznika u postupku utvrđivanja
činjeničnog stanja u inozemstvu

Članak 71.

Porezni obveznik dužan je sudjelovati u postupku utvrđivanja činjeničnog
stanja, u odnosu na njegovu oporezivu djelatnost i imovinu u inozemstvu,
pružanjem potrebnih dokaza, uz korištenje svih pravnih i stvarnih
mogućnosti koje mu stoje na raspolaganju i razjašnjavanjem svih nejasnih
pitanja.

Postupanje s računom, vrijednostima i pretincem

Članak 72.

Tko vodi račun, čuva ili kao zalog uzima vrijednosti ili ustupa
pretinac, mora utvrditi podatke o osobi i ovlašteniku raspolaganja i
zabilježiti ih u prikladnom obliku te ih dostaviti poreznom tijelu na
njegov zahtjev.

##### Odjeljak 5. POREZNA PRIJAVA

Obveza podnošenja porezne prijave

Članak 73.

\(1\) Porezni obveznik dužan je podnijeti poreznu prijavu poreznom
tijelu.

\(2\) Poreznu prijavu dužna je podnijeti i osoba koju na to pozove
porezno tijelo.

\(3\) Poziv na podnošenje porezne prijave može se uputiti i javnim
priopćenjem.

\(4\) Porezna prijava mora se podnijeti u roku od dva mjeseca od isteka
zakonom određenog razdoblja oporezivanja, osim ako posebnim propisom
nije uređeno drugačije.

Oblik i sadržaj porezne prijave

Članak 74. (NN [152/24](https://www.zakon.hr/cms.htm?id=540205))

\(1\) Porezna prijava podnosi se na obrascu. Oblik i sadržaj obrasca
porezne prijave utvrđuje se posebnim zakonom ili pravilnikom donesenim
na temelju zakona. Ako je propisano, porezni obveznik u poreznoj prijavi
porez obračunava sam (obračunska prijava).

\(2\) Podaci u poreznoj prijavi moraju biti točni i istiniti.

\(3\) Poreznoj prijavi mora se priložiti dokumentacija u skladu s
poreznim propisima.

\(4\) Tko raspolaže dokumentacijom iz stavka 3. ovoga članka, dužan ju
je izdati poreznom obvezniku na njegov zahtjev.

\(5\) Obrazac za poreznu prijavu može sadržavati i pitanja potrebna za
nadopunu osnova za oporezivanje i za statističke svrhe.

\(6\) Porezni obveznici koji su razvrstani u srednje ili velike
poduzetnike u smislu odredaba propisa kojima se uređuje računovodstvo,
obveznici poreza na dodanu vrijednost, fizičke i pravne osobe obveznici
poreza na dobit, obveznici koji ostvaruju dohodak od samostalne
djelatnosti, obveznici poreza na dohodak od iznajmljivanja kuća,
stanova, soba i postelja te objekata za robinzonski smještaj putnicima i
turistima i organiziranja kampova i članovi posade broda u međunarodnoj
plovidbi dužni su porezne prijave ili druge podatke potrebne za
oporezivanje podnositi Poreznoj upravi elektroničkim putem.

\(7\) U elektroničkom obliku porezne prijave, koju porezni obveznici
podnose elektroničkim putem, obvezno se navode podaci propisani zakonom
i posebnim propisom za poreznu prijavu kada se podnosi na propisanom
obrascu u papirnatom obliku. Ako se porezna prijava podnosi
elektroničkim putem, na istovjetan način podnose se prilozi koji se
obvezno prilažu uz poreznu prijavu i koji moraju biti istovjetni
izvornim ispravama ili dokumentima.

\(8\) Ministarstvo financija -- Porezna uprava objavljuje na svojim
mrežnim stranicama tehničke preduvjete za potrebe elektroničke
komunikacije s Poreznom upravom, a porezni obveznici moraju osigurati
ispunjenje objavljenih tehničkih preduvjeta potrebnih radi podnošenja
poreznih prijava i drugih podataka elektroničkim putem. Ministarstvo
financija -- Porezna uprava osigurat će potrebnu programsku podršku
(aplikativni softver) radi zaprimanja poreznih prijava i drugih podataka
elektroničkim putem u Poreznoj upravi.

\(9\) Porezni obveznici kod podnošenja poreznih prijava i drugih podatka
elektroničkim putem moraju koristiti kvalificirane certifikate za
izdavanje certifikata i elektroničke sustave uspostavljene isključivo u
svrhu prijenosa podataka. Na zahtjev poreznog tijela, porezni obveznik
mora omogućiti pristup i preuzimanje dokumenata u elektroničkom obliku
koji su pohranjeni na njegovom računalnom sustavu.

\(10\) Ministar financija propisat će pravilnikom način podnošenja
elektroničkim putem porezne prijave ili drugih podataka potrebnih za
oporezivanje.

Elektronička komunikacija između poreznih obveznika i poreznog tijela

Članak 74.a (NN [106/18](https://www.zakon.hr/cms.htm?id=35587))

\(1\) Iznimno od članka 74. stavka 6. ovoga Zakona te od odredbi
posebnih propisa, porezni obveznici mogu komunicirati s poreznim tijelom
na način da se registriraju u elektronički sustav poreznog tijela.

\(2\) Registracijom u elektronički sustav porezni obveznik postaje
korisnik elektroničkog sustava poreznog tijela te korisnik u tu svrhu
mora dati poreznom tijelu registracijske podatke.

\(3\) Za porezne obveznike koji nisu obveznici prema članku 74. stavku
6. ovoga Zakona te od odredbi posebnih propisa, odnosno za određene
kategorije poreznih obveznika umjesto korištenja naprednog elektroničkog
potpisa može se propisati korištenje niže sigurnosne razine nacionalno
priznatih vjerodajnica za korištenje elektroničkog sustava poreznog
tijela.

\(4\) Porezno tijelo može razmjenjivati potvrde s drugim državama
elektroničkim putem.

\(5\) Ministar financija pravilnikom će propisati način registracije u
elektronički sustav poreznog tijela i korištenje sigurnosnih razina
nacionalno priznatih vjerodajnica.

Usmeno zaprimanje porezne prijave i odustanak od porezne prijave

Članak 75.

\(1\) Ako porezni obveznik, zbog osobnih uvjeta, ne može poreznu prijavu
podnijeti u pisanom obliku na obrascu, može poreznu prijavu usmeno
izjaviti na zapisnik službenoj osobi poreznog tijela.

\(2\) Ako je porezni obveznik podnio poreznu prijavu koju prema
odredbama posebnog propisa nije bio dužan podnijeti, od podnesene
porezne prijave može odustati u roku od trideset dana od dana podnošenja
porezne prijave, ako posebnim propisom nije uređeno drugačije.

Ispravak prijave

Članak 76.

\(1\) Porezni obveznik može izvršiti ispravak prijave ako uoči da je
porezna prijava koju je podnio ili koja je podnesena za njega netočna
ili nepotpuna i da zbog toga može doći do manje ili više plaćenog
poreza.

\(2\) Pravo na ispravak prijave iz stavka 1. ovoga članka ima
univerzalni pravni sljednik poreznog obveznika i one osobe koje
zastupaju poreznog obveznika ili univerzalnoga pravnog sljednika.

\(3\) Ispravak prijave iz stavka 1. ovoga članka porezni obveznik može
izvršiti najkasnije u roku od tri godine od isteka roka za podnošenje
prijave.

\(4\) Ako se prije isteka roka iz stavka 3. ovoga članka pokrene
postupak poreznog nadzora, ispravak prijave iz stavka 1. ovog članka
porezni obveznik može izvršiti najkasnije do dostave obavijesti o
početku poreznog nadzora.

\(5\) Ako se u tijeku provedbe poreznog nadzora utvrde činjenice koje
mogu dovesti do manje ili više plaćenih drugih poreza, porezni obveznik
na poziv poreznog tijela može podnijeti ispravak.

\(6\) Iznimno od stavka 3. ovoga članka, ispravak prijave može se
izvršiti zbog primjene propisa Europske unije, a najdulje do zastarnih
rokova propisanih odredbama propisa Europske unije.

\(7\) Iznimno od stavka 3. ovoga članka, porezni obveznik dužan je
izvršiti ispravak prijave u roku od 15 dana od dana izvršnosti odluke
kada je temeljem činjenica utvrđenih rješenjem poreznog nadzora ili
drugog tijela nužno izvršiti ispravak prijave.

\(8\) Iznimno od stavka 3. ovoga članka, porezni obveznik dužan je
izvršiti ispravak prijave u roku od 15 dana od dana pravomoćnosti sudske
odluke.

\(9\) Ministar financija pravilnikom će propisati način i rokove za
ispravak prijave na poziv poreznog tijela.

##### Odjeljak 6. UTVRĐIVANJE ČINJENICA U POREZNOM POSTUPKU

Izvođenje i ocjena dokaza

Članak 77.

Porezno tijelo koristi sva dokazna sredstva potrebna za utvrđivanje
činjenica bitnih za oporezivanje, a osobito:

1\. prikuplja obavijesti od poreznog obveznika, drugog sudionika
poreznog postupka i drugih osoba

2\. određuje vještake

3\. pribavlja isprave i spise

4\. izlazi na očevid.

Poziv u službene prostorije

Članak 78.

Porezno tijelo može pozvati poreznog obveznika u službene prostorije
radi pojašnjenja sadržaja porezne prijave koju je podnio ili koju je bio
dužan podnijeti.

Davanje obavijesti

Članak 79. (NN [106/18](https://www.zakon.hr/cms.htm?id=35587))

\(1\) Porezni obveznik i druge osobe koje raspolažu podacima bitnima za
oporezivanje, primjenu međunarodnih ugovora ili vode vlasničke pozicije
vrijednosnih papira te upisnike o imovini i pravima poreznih obveznika
dužni su na zahtjev poreznog tijela dostaviti podatke potrebne za
utvrđivanje porezne obveze, primjenu međunarodnih ugovora, provedbu
ovrhe i mjera osiguranja.

\(2\) Osobe iz stavka 1. ovoga članka koje podatke vode u elektroničkom
obliku dužne su ih na zahtjev poreznog tijela dostaviti u elektroničkom
obliku.

\(3\) U vođenju poreznog postupka porezno tijelo ovlašteno je od
poreznog obveznika tražiti obavijesti o njegovu poslovanju u tuzemstvu i
inozemstvu, o njegovim pojedinim poslovima te o izvorima sredstava za
nabavu poslovne i osobne imovine.

\(4\) Porezno tijelo može zatražiti usmeno davanje obavijesti iz
stavka 1. i 3. ovoga članaka i o tome sastaviti zabilješku, a porezni
obveznik i druge osobe su dužne pružiti traženu obavijest.

\(5\) O usmenoj obavijesti sastavit će se zabilješka koja mora
sadržavati imena i prezimena nazočnih osoba, mjesto, dan i bitan sadržaj
obavijesti, a potpisuju je službena osoba i osoba koja daje obavijest.
Osobi koja je dala usmenu obavijest može se na njezin zahtjev dati
prijepis zabilješke.

\(6\) Na traženje osobe koja je dužna dati obavijest zahtjev se mora
podnijeti u pisanom obliku. U zahtjevu za davanje obavijesti treba
navesti na koga se i na što se ona odnosi.

\(7\) Na traženje poreznog tijela, osoba iz stavka 1. ovoga članka dužna
je dati obavijest u pisanom obliku u roku od osam dana od primitka
zahtjeva za davanje obavijesti.

\(8\) U poreznom postupku porezno tijelo može koristiti obavijesti o
činjenicama utvrđenima u jednom poreznom postupku, a koje mogu utjecati
na utvrđivanje činjenica i okolnosti bitnih za oporezivanje drugoga
poreznog obveznika.

\(9\) Porezni obveznici upisani u registar obveznika poreza na dodanu
vrijednost koji imaju u svojim poslovnim knjigama evidentirane dospjele,
a nenaplaćene tražbine, koje su dospjele sukladno rokovima ispunjenja
novčanih obveza propisanim posebnim propisom, dužni su sastaviti
statističko izvješće o dospjelim, a nenaplaćenim tražbinama u rokovima
za podnošenje poreznih prijava poreza na dohodak ili poreza na dobit
sukladno posebnom propisu u tekućoj godini za sve dospjele, a neplaćene
račune sa stanjem na dan 31. prosinca prethodne godine.

\(10\) Ministar financija pravilnikom će propisati način podnošenja
statističkih izvješća Poreznoj upravi za potrebe utvrđivanja činjenica
bitnih za oporezivanje.

Vještačenje

Članak 80.

\(1\) Porezno tijelo odlučuje o potrebi vještačenja. Ako ne postoji
opasnost od odgode, porezno tijelo treba obavijestiti sudionike poreznog
postupka o osobi koju namjerava imenovati vještakom. Vještaci se imenuju
iz reda poreznih savjetnika, a po potrebi iz reda sudskih vještaka
odgovarajuće struke.

\(2\) Sudionici poreznog postupka mogu tražiti izuzeće vještaka ako
postoji opravdana sumnja u njegovu nepristranost ili ako bi zbog
njegovog vještačenja moglo doći do povrede poslovne tajne ili štete za
poslovnu djelatnost sudionika. Obrazložen zahtjev za izuzeće podnosi se
poreznom tijelu u roku od osam dana od dana primitka obavijesti o
imenovanju vještaka. O izuzeću odlučuje čelnik poreznog tijela koje je
imenovalo vještaka.

\(3\) O vještačenju se sastavlja nalaz u pisanom obliku. Vještak može
biti pozvan na usmeno obrazlaganje nalaza.

\(4\) Nalaz vještaka prilaže se spisu.

Predočenje isprava

Članak 81.

\(1\) Porezno tijelo može tražiti predočenje poslovnih knjiga,
evidencija, poslovne dokumentacije i drugih isprava od poreznog
obveznika i drugih osoba kod kojih se one nalaze, te su ih dužni
predočiti poreznom tijelu.

\(2\) Porezno tijelo može zatražiti isprave iz stavka 1. ovoga članka i
u svrhu oporezivanja trećih osoba.

\(3\) Porezno tijelo može zatražiti da se isprave navedene u stavku 1.
ovoga članka predoče na službenom mjestu ili da se uvid u njih obavi kod
osobe koja ih je dužna predočiti.

\(4\) Ako je za bržu i efikasniju provedbu poreznog postupka nužna
isprava o činjenicama o kojima službenu evidenciju vodi drugo
javnopravno tijelo, porezno tijelo može zatražiti da ispravu pribavi sam
porezni obveznik.

Očevid

Članak 82. (NN [152/24](https://www.zakon.hr/cms.htm?id=540205))

\(1\) Očevid se obavlja kad je za utvrđivanje ili razjašnjenje činjenica
bitnih za oporezivanje potrebno neposredno opažanje službene osobe
poreznog tijela. Porezni obveznik ima pravo biti nazočan očevidu i ne
smije ometati očevid.

\(2\) Iznimno, očevid se može obaviti bez nazočnosti poreznog obveznika
ako bi odgoda očevida mogla ugroziti utvrđivanje činjenica ili bi imala
za posljedicu uništenje dokaza bitnih za oporezivanje.

\(3\) Očevid se može obaviti i uz sudjelovanje vještaka.

\(4\) Nalazi utvrđeni očevidom unose se u zapisnik o obavljenom očevidu.

\(5\) U zapisnik o obavljenom očevidu obvezno se unose i primjedbe
poreznog obveznika.

\(6\) Zapisnik o obavljenom očevidu izdaje se u elektroničkom obliku i
dostavlja u elektronički pretinac poreznog obveznika.

\(7\) Iznimno od stavka 6. ovoga članka, zapisnik koji nije moguće
izdati u elektroničkom obliku izdaje se u fizičkom obliku.

\(8\) Zapisnik koji nije izdan u elektroničkom obliku potpisuju svi
sudionici te se uz primjedbe poreznog obveznika obvezno unose i razlozi
odbijanja potpisivanja zapisnika.

\(9\) Zapisnik o očevidu prilaže se spisu.

Stupanje na zemljišta i u prostorije

Članak 83.

\(1\) Vlasnik ili držatelj stvari, prostorija ili zemljišta koji su
predmet očevida ili u kojima ili na kojima se nalaze predmeti očevida,
ili preko kojih je potrebno prijeći, dužan je dopustiti da se očevid
obavi.

\(2\) Osoba iz stavka 1. ovoga članka mora biti obaviještena o
obavljanju očevida u roku 15 dana prije obavljanja očevida.

Uskrata obavijesti

Članak 84.

\(1\) Obavijest o činjenicama bitnima za oporezivanje poreznog obveznika
mogu uskratiti:

1\. bračni drug poreznog obveznika, srodnici poreznog obveznika u ravnoj
liniji, srodnici u pobočnoj liniji do trećeg stupnja zaključno te
srodnici po tazbini do drugog stupnja zaključno, kao i posvojenik i
posvojitelj poreznog obveznika

2\. duhovnici o onome što im je povjereno ili što su doznali u svojstvu
dušobrižnika

3\. odvjetnici, javni bilježnici, porezni savjetnici, revizori,
liječnici, ljekarnici i primalje o onome što im je povjereno ili što su
doznali u tom svojstvu

4\. osobe koje profesionalno sudjeluju ili su sudjelovale u pripremi ili
proizvodnji tiskovina ili radijskih i televizijskih emisija, i to o
osobi autora, pošiljatelja priloga i dokumentacije te o priopćenjima
koja su im dana glede njihove djelatnosti, ako se radi o prilozima,
dokumentaciji i priopćenjima za redakcijski dio.

\(2\) S osobama iz stavka 1. ovoga članka izjednačeni su njihovi
pomoćnici i osobe koje sudjeluju u profesionalnoj djelatnosti radi
pripreme za zvanje. O korištenju prava na uskratu obavijesti za te osobe
odlučuju osobe navedene u stavku 1. ovoga članka.

\(3\) Iznimno, osobe iz stavka 1. točke 3. ovoga članka ne mogu
uskratiti obavijest ako su razriješene od obveze čuvanja tajne. U tom
slučaju razrješenje od obveze čuvanja tajne odnosi se i na osobe iz
stavka 2. ovoga članka.

\(4\) Pravo javnih bilježnika na uskratu obavijesti ograničeno je
njihovim obvezama prijavljivanja činjenica bitnih za oporezivanje u
skladu s posebnim propisima.

Uskrata obavijesti kod opasnosti samookrivljavanja

Članak 85.

\(1\) Porezni obveznici i osobe koje su dužne davati obavijesti u smislu
članka 79. ovoga Zakona mogu uskratiti davanje obavijesti koje bi njih
same ili njihova srodnika mogle izložiti kaznenom progonu.

\(2\) Porezno tijelo dužno je osobe iz stavka 1. ovoga članka poučiti o
pravu na uskratu obavijesti te pouku o tome unijeti kao zabilješku u
spis.

Uskrata davanja i predočavanja stručnog mišljenja

Članak 86.

\(1\) Slučajevi i uvjeti pod kojima se može uskratiti davanje obavijesti
utvrđeni ovim Zakonom odnose se i na uskratu stručnih mišljenja i
predočavanje isprava ili drugih stvari.

\(2\) Osoba koja u ime poreznog obveznika čuva isprave, poslovne knjige,
ostale evidencije i druge stvari ne može uskratiti njihovo predočavanje
ako bi ih porezni obveznik bio dužan predočiti da ih sam čuva.

Neposredno rješavanje

Članak 87.

Porezno tijelo može riješiti stvar bez provedbe ispitnog postupka:

1\. ako je porezni obveznik u poreznoj prijavi naveo činjenice ili
podnio dokaze na podlozi kojih se utvrđuje stanje stvari, ili ako se to
stanje može utvrditi na podlozi općepoznatih činjenica ili činjenica
koje su poreznom tijelu poznate

2\. ako se stanje stvari može utvrditi na temelju podataka iz službenih
evidencija kojima porezno tijelo raspolaže ili ih je pribavilo od drugih
nadležnih tijela, a nije potrebno posebno saslušanje stranke radi
zaštite njezinih prava, odnosno pravnih interesa.

Dokazivanje u poreznom postupku

Članak 88.

U poreznom postupku teret dokaza snosi:

1\. porezno tijelo za činjenice koje utemeljuju porez, a u skladu s
člankom 6. stavkom 2. ovoga Zakona

2\. porezni obveznik za činjenice koje smanjuju ili ukidaju porez.

Dokazna snaga knjigovodstva

Članak 89.

Oporezivanje se temelji na podacima iz knjigovodstva i na evidencijama
poreznog obveznika koje se vode u skladu s člancima 62. do 67. ovoga
Zakona, ako okolnosti pojedinog slučaja ne upućuju na njihovu netočnost.

Dokazivanje fiducijarnog (povjereničkog) prava

Članak 90.

Tko tvrdi da prava koja glase na njegovo ime ili stvari koje se nalaze u
njegovu posjedu drži ili posjeduje samo kao fiducijar (povjerenik),
zastupnik druge osobe ili založni vjerovnik, mora na traženje poreznog
tijela dokazati tko je vlasnik tih prava ili stvari, a u protivnom će se
smatrati da su njegovo vlasništvo.

Porezni postupak s manjkom robe

Članak 91.

Ako se utvrdi manjak robe koja podliježe oporezivanju, a porezni
obveznik ne može dokazati da je manjak posljedica činjenica koje ne
utemeljuju porez, manjak robe se oporezuje. U tom se slučaju smatra da
je porezna obveza nastala u trenutku utvrđivanja manjka.

Procjena porezne osnovice

Članak 92.

\(1\) Ako porezno tijelo ne može utvrditi poreznu osnovicu na temelju
poslovnih knjiga i evidencija, mora je procijeniti.

\(2\) Porezno tijelo procijenit će poreznu osnovicu:

1\. ako porezni obveznik ne može predočiti knjige ili evidencije koje je
dužan voditi prema poreznim zakonima

2\. ako porezni obveznik ne izdaje propisane račune ili ne vodi poslovne
knjige točno, uredno i pravodobno

3\. ako porezni obveznik podatke za oporezivanje ne može dokazati
vjerodostojnom dokumentacijom

4\. ako porezni obveznik odbije sudjelovati u poreznom postupku ili
onemogućava provedbu poreznog postupka

5\. ako porezni obveznik koji vodi podatke u elektroničkom obliku ne
postupi u skladu s odredbama članka 67. ovoga Zakona.

\(3\) Pri utvrđivanju porezne osnovice procjenom, porezno tijelo polazit
će od:

1\. raspoložive uredne poslovne dokumentacije, ako ona postoji, a nije
proknjižena

2\. raspoložive uredne poslovne dokumentacije o poslovanju u određenom
razdoblju kraćem od razdoblja oporezivanja (dnevnim, tjednim ili
mjesečnim primicima), tako da se na temelju podataka o tom dijelu
poslovanja procijeni porezna osnovica određenog razdoblja

3\. podataka i činjenica o ostvarenim primicima (dnevnim, tjednim ili
mjesečnim) utvrđenih očevidom ili poreznim nadzorom, tako da se na
temelju tih podataka procijeni porezna osnovica određenog razdoblja

4\. usporedbe iskazanih primitaka s primicima drugih poreznih obveznika
koji obavljaju istu djelatnost na istoj ili sličnoj lokaciji ili
usporedbe s prosječnim primitkom više poreznih obveznika iste
djelatnosti na istoj ili sličnoj lokaciji

5\. podataka o mogućnostima isporuka dobara ili obavljanja usluga
(instaliranog kapaciteta) utvrđenih očevidom ili poreznim nadzorom.

\(4\) Ako Porezna uprava na temelju prikupljenih podataka utvrdi da
fizička osoba raspolaže imovinom ili sredstvima za privatnu potrošnju
koja višestruko premašuje primitke što ih je fizička osoba ostvarila
tijekom godine, Porezna uprava pozvat će fizičku osobu da dostavi dokaze
o izvorima stjecanja imovine. Ako se fizička osoba ne odazove pozivu
Porezne uprave ili ne dostavi vjerodostojne dokaze o izvorima stjecanja
imovine, Porezna uprava procjenom će utvrditi osnovicu poreza na dohodak
fizičke osobe.

\(5\) Porezno tijelo po slobodnoj ocjeni odlučuje koje će mjerilo ili
više njih iz stavka 3. i 4. ovoga članka koristiti za procjenu porezne
osnovice.

Produljenje roka

Članak 93.

\(1\) Rok koji određuje porezno tijelo može se na zahtjev osobe kojoj je
određen produljiti.

\(2\) Pisani zahtjev za produljenje roka iz stavka 1. ovoga članka mora
se podnijeti prije isteka roka.

\(3\) O zahtjevu za produljenje roka porezno tijelo odlučuje zaključkom.

\(4\) Protiv zaključka iz stavka 3. ovoga članka nije dopuštena žalba.

Povrat u prijašnje stanje

Članak 94.

\(1\) Ako je porezni obveznik iz opravdanih razloga propustio izvršiti
neku radnju u zakonskom roku ili u roku koji je odredilo porezno tijelo
i zbog tog propuštanja trpi posljedicu, dopustit će se na njegov
prijedlog povrat u prijašnje stanje. Propuštanje roka od strane
zastupnika ide na teret poreznog obveznika.

\(2\) Prijedlog za povrat u prijašnje stanje podnosi se u roku od osam
dana od dana kada je prestao razlog koji je uzrokovao propuštanje,
odnosno od dana kada je porezni obveznik doznao za uzrok. Razlozi kojima
se obrazlaže prijedlog moraju se učiniti vjerojatnima.

\(3\) O prijedlogu za povrat u prijašnje stanje porezno tijelo odlučuje
rješenjem.

\(4\) Nakon isteka tri mjeseca od propuštenog roka porezni obveznik ne
može podnijeti prijedlog za povrat u prijašnje stanje.

\(5\) Iznimno od stavka 4. ovoga članka, porezni obveznik može podnijeti
prijedlog za povrat u prijašnje stanje i izvršiti propuštenu radnju i
nakon isteka tri mjeseca od propuštenog roka ako je u tome bio prije
isteka tog roka spriječen višom silom.

##### Odjeljak 7. UTVRĐIVANJE POREZA

Porezno rješenje

Članak 95. (NN [106/18](https://www.zakon.hr/cms.htm?id=35587))

\(1\) Porezno tijelo na temelju činjenica utvrđenih u poreznom postupku
donosi porezno rješenje.

\(2\) Porezno tijelo donijet će rješenje o utvrđivanju visine porezne
obveze i kada se porezni obveznik u cijelosti ili djelomično oslobađa od
plaćanja poreza.

\(3\) Iznimno, porezno rješenje se ne mora donijeti u slučajevima
propisanim ovim Zakonom.

\(4\) Čelnik poreznog tijela za potrebe provedbe ovoga članka odlukom
propisuje koji iznos u pojedinom poreznom postupku predstavlja trošak
izdavanja rješenja nerazmjeran naplaćenom porezu, što će se objavljivati
na službenim stranicama poreznog tijela.

\(5\) U slučaju kada je porezno tijelo tijelo jedinice lokalne odnosno
područne (regionalne) samouprave, odluku iz stavka 4. ovoga članka
donosi predstavničko tijelo jedinice područne (regionalne) samouprave
ili predstavničko tijelo jedinice lokalne samouprave.

Rok za izdavanje rješenja po godišnjoj poreznoj prijavi

Članak 96.

Porezno rješenje koje se donosi na temelju godišnje porezne prijave mora
se dostaviti poreznom obvezniku čim je to moguće, a najkasnije u roku od
godine dana nakon isteka roka za podnošenje godišnje porezne prijave.

Posebni slučajevi nedonošenja poreznog rješenja

Članak 97.

\(1\) Porezno tijelo ne mora donijeti porezno rješenje ako bi troškovi
utvrđivanja i naplate poreza bili nerazmjerni naplaćenom porezu.

\(2\) U slučaju pogrešno utvrđene visine porezne obveze porezno se
rješenje ne mora mijenjati ako bi povećani iznos poreza bio nerazmjeran
troškovima postupka izmjene rješenja.

Oblik i sadržaj poreznog rješenja

Članak 98. (NN [106/18](https://www.zakon.hr/cms.htm?id=35587))

\(1\) Porezno rješenje donosi se u pisanom obliku i mora se označiti kao
porezno rješenje.

\(2\) Porezno rješenje mora sadržavati:

1\. naziv poreznog tijela, broj i datum rješenja

2\. uvod, izreku i obrazloženje

3\. uputu o pravnom lijeku

4\. potpis ovlaštene osobe i otisak pečata ili elektronički potpis ili
elektronički pečat poreznog tijela.

\(3\) Uvod poreznog rješenja osobito sadržava naziv poreznog tijela,
propis o nadležnosti, kratku oznaku predmeta i datum donošenja poreznog
rješenja.

\(4\) Izreka poreznog rješenja sadržava ime i prezime, odnosno naziv
poreznog obveznika, vrstu poreza, poreznu osnovicu, poreznu stopu i
iznos utvrđenog poreza, razdoblje oporezivanja, nalog za uplatu poreza,
rokove i uvjete plaćanja. U izreci poreznog rješenja obvezno se navodi
da žalba ne odgađa izvršenje rješenja ako to proizlazi iz odredaba ovoga
Zakona ili posebnog propisa.

\(5\) U obrazloženju rješenja se osobito navodi:

1\. utvrđeno činjenično stanje

2\. jasan i precizan sažetak dokaznog postupka

3\. razloge zbog kojih nije uvažen zahtjev stranke

4\. porezne propise i razloge koji upućuju na odluku danu u izreci
rješenja

5\. porezni propis koji određuje da žalba ne odgađa izvršenje rješenja.

\(6\) U obrazloženju poreznog rješenja koje se donosi bez provođenja
ispitnog postupka na temelju članka 87. ovoga Zakona navode se pravni
propisi na temelju kojih je porezno rješenje doneseno.

\(7\) Uputa o pravnom lijeku sadržava naziv tijela kojem se žalba
podnosi, porezno tijelo kojem se žalba predaje, rok u kojem se može
podnijeti žalba, mogućnost izjavljivanja žalbe usmeno u zapisnik te
visinu upravne pristojbe ako je propisana.

Privremeno porezno rješenje

Članak 99.

\(1\) Ako se rješenje o utvrđivanju poreza donosi na temelju podataka
iskazanih u poreznoj prijavi poreznog obveznika, a porezno tijelo nije
prethodno provelo postupak provjere činjenica bitnih za donošenje toga
rješenja, takvo je rješenje privremeno.

\(2\) Ako postoji sumnja glede vlasništva nad nekim predmetom ili glede
njegove vrijednosti koja se može otkloniti tek nekim drugim postupkom
ili radnjom, porezno tijelo će privremenim rješenjem utvrditi poreznu
obvezu.

\(3\) Privremeno porezno rješenje mora biti kao takvo označeno.

\(4\) Privremeno porezno rješenje smatra se u pogledu pravnih lijekova i
izvršenja samostalnim rješenjem.

\(5\) Porezno tijelo može izvršiti naknadnu provjeru vjerodostojnosti
podataka iskazanih u poreznoj prijavi poreznog obveznika. Ako porezno
tijelo na temelju naknadno izvršene provjere utvrdi da postoji osnova za
izmjenu porezne obveze utvrđene privremenim poreznim rješenjem, porezno
tijelo će zamijeniti privremeno porezno rješenje novim rješenjem.

\(6\) Ako porezno tijelo ne donese rješenje kojim se zamjenjuje
privremeno porezno rješenje, porezna obveza utvrđena privremenim
rješenjem smatrat će se konačno utvrđenom poreznom obvezom.

Obračunska prijava

Članak 100.

Ako je propisano da se porez prijavljuje obračunskom prijavom, tada se
porez utvrđuje rješenjem ako je to zakonom propisano ili ako se njime
utvrđuje drugačiji iznos poreza od onoga koji je porezni obveznik sam
obračunao ili ako porezni obveznik nije predao obračunsku prijavu.

Upravni ugovor

Članak 101.

\(1\) Porezno tijelo i porezni obveznik mogu radi namirenja dospjelog
poreznog duga sklopiti upravni ugovor.

\(2\) Upravni ugovor s poreznim obveznikom sklapa čelnik poreznog
tijela.

\(3\) Upravni ugovor može se odnositi na namirenje poreznog duga u
cijelosti ili djelomično.

\(4\) Upravni ugovor sklapa se u pisanom obliku najdulje na rok od 24
mjeseca.

\(5\) Upravni ugovor sklapa se slobodnom voljom sudionika
porezno-dužničkog odnosa, a ne smije biti protivan prinudnim propisima,
javnom interesu, ne smije biti sklopljen na štetu trećih osoba niti
smije biti protivan izreci rješenja kojim je utvrđena porezna obveza.

\(6\) Sklopljeni upravni ugovor ima učinak izvršnog rješenja donesenog u
poreznom postupku.

\(7\) Sklapanjem upravnog ugovora ovrha na novčanim sredstvima će se
obustaviti samo za iznos poreznog duga obuhvaćenog upravnim ugovorom.

\(8\) Upravni ugovor ne može se sklopiti s poreznim obveznikom čiji je
račun blokiran od strane drugih vjerovnika i/ili protiv kojega se
provodi postupak utvrđivanja zlouporabe prava u porezno-dužničkom
odnosu.

\(9\) Upravni ugovor ne može se sklopiti za porezni dug koji je već bio
predmetom raskinutog upravnog ugovora, za dug za koji je sklopljen
upravni ugovor ili za dug koji je obuhvaćen reprogramom.

\(10\) Upravni ugovor neće se sklopiti ako porezno tijelo razmatranjem
prijedloga i dostavljene dokumentacije ocijeni kako porezni obveznik
nije učinio vjerojatnim ispunjenje svrhe i predmeta upravnog ugovora.

\(11\) Upravni ugovor koji ima pravni učinak na prava trećih osoba
pravno je valjan samo uz pisani pristanak tih osoba.

\(12\) Za vrijeme trajanja upravnog ugovora zastara ne teče.

\(13\) Porezno tijelo jednostrano će raskinuti upravni ugovor zbog
nepoštivanja utvrđenih rokova plaćanja i načina namirenja poreznog duga.

\(14\) Upravni ugovor raskida se rješenjem protiv kojega se može
pokrenuti upravni spor, a naplata obveze iz upravnog ugovora nastavit će
se prema odredbama Općeg poreznog zakona i zakona kojim se uređuje
stečajni postupak.

Prijedlog za sklapanje upravnog ugovora

Članak 102. (NN [152/24](https://www.zakon.hr/cms.htm?id=540205))

\(1\) Prijedlog za sklapanje upravnog ugovora podnosi porezni obveznik
fizička ili pravna osoba.

\(2\) Prijedlog sadržava:

-- prijedlog načina namirenja dospjelog poreznog duga (u cijelosti ili
djelomično) prethodno usklađenog s poreznim tijelom, ovjerenog pečatom i
potpisom ovlaštenih osoba poreznog tijela i poreznog obveznika

-- prijedlog rokova za njegovo namirenje

-- osobni identifikacijski broj (OIB) poreznog obveznika

-- razloge zbog kojih je nastao porezni dug

-- podatke o strukturi vlasništva poreznog obveznika

-- podatke o povezanim društvima

-- popis imovine u vlasništvu poreznog obveznika s iskazanim
knjigovodstvenim vrijednostima na zadnji obračunski datum

-- podatke o sudskim postupcima koji imaju utjecaj na poslovanje
poreznog obveznika

-- prijedlog sredstava osiguranja naplate poreznoga duga, a sukladno
Općem poreznom zakonu

-- popis dospjelih obveza prema svim vjerovnicima na zadnji obračunski
datum

-- popis ključnih dobavljača i vjerovnika sa stanjem obveza na zadnji
obračunski datum.

\(3\) Prijedlog se podnosi nadležnom poreznom tijelu.

\(4\) Porezno tijelo će odlučiti o ispunjenju zakonom propisanih uvjeta
i o osnovanosti zaprimljenog prijedloga za sklapanje upravnog ugovora te
o tome obavijestiti poreznog obveznika.

\(5\) Iznimno od stavka 2. ovoga članka, u slučajevima podnošenja
prijedloga za sklapanje upravnog ugovora s Poreznom upravom, putem
elektroničkog servisa za dospjele poreze iz nadležnosti Porezne uprave:

-- porezna obveza iz stavka 2. ovoga članka, iskazana na
porezno-knjigovodstvenoj kartici, smatra se usklađenom s poreznim
obveznikom, bez potrebe ovjere potvrde o stanju duga koju je izdalo
nadležno porezno tijelo

-- izraz slobodne volje za sklapanjem upravnog ugovora porezni obveznik
iskazuje podnošenjem zahtjeva, a porezno tijelo potpisom upravnog
ugovora.

\(6\) Prijedlog za sklapanje upravnog ugovora s Poreznom upravom za
porezni dug do visine 10.000,00 eura ne mora sadržavati prijedlog
sredstva osiguranja naplate.

Sadržaj upravnog ugovora

Članak 103.

Upravni ugovor mora sadržavati najmanje odredbe kojima se uređuju:

-- svrha i predmet ugovora

-- visina poreznog duga i način namirenja

-- rok na koji je ugovor sklopljen

-- posljedice neispunjenja ugovornih obveza

-- prestanak ugovora

-- prava, obveze i odgovornosti ugovornih strana.

Porezna nagodba

Članak 104.

\(1\) Porezno tijelo i porezni obveznik mogu za novoutvrđene obveze u
postupku poreznog nadzora do uručenja zapisnika o obavljenom poreznom
nadzoru sklopiti poreznu nagodbu.

\(2\) Predmet porezne nagodbe može biti: novoutvrđena porezna obveza u
postupcima u kojima je porezna osnovica utvrđena procjenom, rok plaćanja
novoutvrđenih obveza i smanjenje obveze po osnovi utvrđene zatezne
kamate.

\(3\) Uvjet za sklapanje porezne nagodbe je prihvaćanje novoutvrđene
obveze u postupku poreznog nadzora od strane poreznog obveznika i
njegovo odricanje od prava na korištenje pravnih lijekova.

\(4\) Novoutvrđena obveza iz stavka 3. ovoga članka je novoutvrđena
porezna obveza u postupku poreznog nadzora i zatezne kamate utvrđene u
poreznom nadzoru za razdoblje od dana nastanka porezne obveze do dana
zaključenja porezne nagodbe.

\(5\) Kada je novoutvrđena obveza iz stavka 4. ovoga članka utvrđena
procjenom prema članku 92. ovoga Zakona, novoutvrđena porezna obveza
može se smanjiti za ukupno 5 %. Na preostali dio novoutvrđene porezne
obveze po osnovi utvrđenih zateznih kamata u postupku poreznog nadzora,
kao i općenito kada se obveze po osnovi utvrđenih zateznih kamata
smanjuju prema odredbama ovog članka, primjenit će se sljedeći
kriteriji:

1\. za iznos koji se plaća na dan zaključenja nagodbe kamate se smanjuju
razmjerno iznosu uplaćenih novoutvrđenih poreznih obveza od 10 % do 100
%

2\. za plaćanje cijeloga iznosa novoutvrđenih poreznih obveza ili
ostatka iznosa novoutvrđenih obveza u roku od 90 dana od dana sklapanja
porezne nagodbe kamate se smanjuju za 50 %.

\(6\) Obveze po osnovu utvrđenih zateznih kamata u postupku poreznog
nadzora koje proizlaze iz obveze uplate doprinosa za mirovinsko
osiguranje na temelju individualizirane kapitalizirane štednje ne mogu
se smanjivati.

\(7\) Porezna nagodba sklapa se u pisanom obliku i smatra se sklopljenom
potpisom stranaka.

\(8\) Porezna nagodba protivna propisima, javnom interesu ili pravima
trećih osoba nije dopuštena.

\(9\) Porezna nagodba ne može se sklopiti ako je u tijeku poreznog
nadzora utvrđeno postojanje sumnje o počinjenju kaznenog djela. Pod
postojanjem sumnje o počinjenju kaznenog djela radi se u slučajevima
kaznenih djela propisanih Kaznenim zakonom, za koja će biti podnesena
kaznena prijava nadležnom tijelu od strane poreznog tijela.

\(10\) Porezna nagodba ima snagu izvršnog rješenja donesenog u postupku
poreznog nadzora. (11) Ako se porezna nagodba odnosi samo na dio
novoutvrđene porezne obveze, porezni postupak će se nastaviti u odnosu
na preostali dio novoutvrđene porezne obveze, a u izreci poreznog
rješenja naznačit će se postojanje porezne nagodbe.

\(12\) Porezna nagodba je ovršna isprava i izvršava se prema pravilima o
izvršenju poreznog rješenja.

\(13\) Ministar financija će pravilnikom propisati način sklapanja
porezne nagodbe te rokove izvršenja obveza iz porezne nagodbe.

Sadržaj porezne nagodbe

Članak 105.

Porezna nagodba mora sadržavati najmanje odredbe kojima se uređuju:

-- svrha i predmet porezne nagodbe

-- prihvaćanje novoutvrđene obveze u postupku poreznog nadzora od strane
poreznog obveznika

-- rok u kojem se porezna obveza mora ispuniti

-- posljedice neispunjenja poreznom nagodbom utvrđenih obveza, odnosno
nepoštivanja odredaba porezne nagodbe

-- prava, obveze i odgovornosti stranaka

-- odricanje poreznog obveznika izrijekom od prava na korištenje pravnih
lijekova.

Zaštita prava poreznih obveznika pri poništavanju, ukidanju ili izmjeni
poreznog rješenja

Članak 106.

Porezno tijelo ne može poništiti, ukinuti ili izmijeniti porezno
rješenje na štetu poreznog obveznika zbog toga što je Ustavni sud
Republike Hrvatske utvrdio da je propis na kojem se zasnivalo dotadašnje
utvrđivanje poreza neustavan ili nezakonit.

Rješenje o naplati poreza na osnovi jamstva

Članak 107.

\(1\) Na rješenja o naplati poreza na osnovi jamstva primjenjuju se
odredbe ovoga Zakona o poreznim rješenjima.

\(2\) Rješenje o naplati poreza na osnovi jamstva ne može se donijeti:

1\. ako poreznom obvezniku utvrđena porezna obveza nije dospjela ili je
otpisana ili

2\. ako je za porez koji je utvrđen poreznom obvezniku nastupila zastara
prava na naplatu.

Plaćanje poreza u posebnim okolnostima

Članak 107.a (NN [32/20](https://www.zakon.hr/cms.htm?id=43419),
[42/20](https://www.zakon.hr/cms.htm?id=44115))

\(1\) »Posebne okolnosti« podrazumijevaju događaj ili određeno stanje
koje se nije moglo predvidjeti i na koje se nije moglo utjecati, a koje
ugrožava život i zdravlje građana, imovinu veće vrijednosti, znatno
narušava okoliš, narušava gospodarsku aktivnost ili uzrokuje znatnu
gospodarsku štetu.

\(2\) Ako posebne okolnosti iz stavka 1. ovoga članka utječu na
mogućnost podmirivanja poreznih obveza, dospijeće poreznih obveza
nastalih i/ili dospjelih sukladno posebnim propisima može se odgoditi
i/ili se može odobriti njihova obročna otplata.

\(3\) Porezni obveznik koji je za vrijeme trajanja posebnih okolnosti iz
stavka 1. ovoga članka ostvario mjeru potpore za očuvanje radnih mjesta
sufinanciranja plaća bit će za sufinancirane netoplaće oslobođen obveze
plaćanja javnih davanja.

\(4\) Ako je zbog posebnih okolnosti iz stavka 1. ovoga članka poreznom
obvezniku odlukama nadležnog tijela rad zabranjen, odnosno ako mu je rad
onemogućen ili znatno otežan, može ga se u cijelosti ili djelomično
osloboditi podmirivanja poreznih obveza.

\(5\) Za vrijeme trajanja posebnih okolnosti iz stavka 1. ovoga članka
mogu se na drugačiji način propisati rokovi, plaćanje poreza na dodanu
vrijednost pri uvozu te kod donacija, provedba mjera prisilne naplate,
visina kamata te postupovne odredbe nego što je propisano ovim Zakonom
ili posebnim poreznim propisima.

\(6\) Za korisnika mjera prema ovom članku za kojeg se naknadno utvrdi
da je ostvario prava za sebe ili druge osobe prema odredbama ovoga
članka dostavom netočnih ili lažnih podataka primijenit će se odredbe o
odgovornosti propisane zakonom, a mjera i njezini učinci će se
poništiti.

\(7\) Za vrijeme trajanja odgode plaćanja i obročne otplate iz stavka 2.
ovoga članka ne obračunavaju se kamate i zastara ne teče.

\(8\) Ministar financija pravilnikom će propisati provedbu ovoga članka.

##### Odjeljak 8. POREZNA ZASTARA

Zastara

Članak 108. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) Pravo i obveze poreznog tijela na utvrđivanje porezne obveze i
kamata, pravo i obveza poreznog tijela na naplatu poreza, kamata i
troškova ovrhe te pravo poreznog obveznika na povrat poreza, kamata i
troškova ovrhe zastarijeva za šest godina računajući od dana kada je
zastara počela teći.

\(2\) Zastara prava na utvrđivanje porezne obveze i kamata počinje teći
istekom godine u kojoj je nastala porezna obveza. Nastanak porezne
obveze propisan je posebnim poreznim zakonima.

\(3\) Zastara prava na utvrđivanje porezne obveze i kamata sukladno
članku 28. ovog zakona počinje teći istekom godine u kojoj je donesena
pravomoćna presuda za kazneno djelo.

\(4\) Zastara prava na naplatu poreza, kamata i troškova ovrhe počinje
teći istekom godine u kojoj je porezni obveznik sam utvrdio poreznu
obvezu ili istekom godine u kojoj je postalo izvršno rješenje kojim je
porezno tijelo utvrdilo poreznu obvezu i kamate odnosno istekom godine u
kojoj je porezna obveza dospjela.

\(5\) Zastara prava na povrat poreza, kamata i troškova ovrhe počinje
teći istekom godine u kojoj je porezni obveznik stekao pravo na povrat.

\(6\) Ako se radi utvrđenja poreza i kamata ili naplate poreza, kamata i
troškova ovrhe vodi postupak pred sudom, za vrijeme trajanja tog
postupka zastara ne teče.

\(7\) Zastara prava na naplatu porezne obveze, kamata i troškova ovrhe
ne teče niti u slučajevima propisanim ovim zakonom i posebnim propisima
kao i u slučajevima u kojima porezno tijelo nije bilo u mogućnosti
pokrenuti postupak naplate.

\(8\) Ako porezni obveznik podmiri poreznu obvezu nakon nastupa zastare,
ima pravo na povrat plaćenog poreza i pravo na kamate od dana podnošenja
zahtjeva, osim u slučaju uplata koje se odnose na carinu.

\(9\) Iznimno od ovoga članka, kod utvrđivanja zastare prava na naplatu
carine primjenjuju se propisi kojima se uređuje sustav vlastitih
sredstava Europske unije.

Članak 109.

\(1\) U vrijeme zastare uračunava se i vrijeme koje je proteklo u korist
prednika poreznog obveznika.

\(2\) Na nastup zastare prava na utvrđivanje po službenoj dužnosti dužna
su paziti prvostupanjska porezna tijela do donošenja i dostave poreznog
rješenja.

\(3\) Na nastup zastare prava na utvrđivanje po službenoj dužnosti dužna
su paziti i drugostupanjska tijela do donošenja i dostave rješenja o
žalbi.

\(4\) Ako tijela iz stavaka 2. i 3. utvrde da je nastupila zastara
prava, na utvrđivanje trebaju rješenjem utvrditi nastup zastare i
obustaviti postupak.

\(5\) Ako u upravnom sporu sud poništi porezno rješenje i vrati na
ponovno odlučivanje, a u međuvremenu je nastupila zastara prava na
utvrđivanje, nadležna porezna tijela će rješenjem utvrditi nastup
zastare i obustaviti postupak.

\(6\) Na zastaru prava na naplatu po službenoj dužnosti dužno je paziti
prvostupanjsko tijelo do donošenja rješenja i dostave rješenja.

\(7\) Drugostupanjska tijela dužna su po službenoj dužnosti paziti je li
u trenutku donošenja prvostupanjskog rješenja nastupila zastara prava na
naplatu.

\(8\) Rješenje o utvrđivanju ili naplati porezne obveze, kamata i
troškova ovrhe doneseno nakon nastupa zastare je nezakonito.

\(9\) Porezni dug za koji je utvrđena zastara prava na utvrđivanje ili
naplatu porezne obveze, kamata i troškova ovrhe otpisuje se iz poreznih
evidencija.

\(10\) Iznimno od stavka 4., kad protekne vrijeme zastare, porezno
tijelo čija je tražbina osigurana zalogom ili hipotekom može se namiriti
samo iz opterećene stvari ako je drži u neposrednom posjedu ili ako je
njegovo pravo upisano u javnoj knjizi. Zastarjela tražbina po osnovi
kamata ne može se namiriti ni iz opterećene stvari.

\(11\) Na zastaru prekršajnog progona, izvršenja prekršajnopravnih
sankcija, izvršenja oduzimanja imovinske koristi, oduzimanja predmeta i
troškova prekršajnog postupka primjenjuju se odredbe zakona kojim se
uređuje prekršajni postupak.

\(12\) Na nastup zastare prava na povrat porezno tijelo pazi po
službenoj dužnosti.

##### Odjeljak 9. PRAVNA POMOĆ U POREZNIM STVARIMA

Pojam pravne pomoći u poreznim stvarima

Članak 110.

Pravna pomoć u smislu ovoga Zakona jest pomoć koju tijela državne
uprave, tijela područne (regionalne) samouprave i tijela lokalne
samouprave pružaju poreznom tijelu u obliku obavijesti ili primjene
određene mjere na temelju zahtjeva poreznog tijela, a koje su tom tijelu
potrebne za provedbu poreznog postupka.

Preduvjeti i opseg pružanja pravne pomoći

Članak 111.

\(1\) Porezno tijelo može zamoliti za pravnu pomoć osobito:

1\. ako prema propisima ne može samo obaviti službenu radnju

2\. ako nedostaju uređaji potrebni za obavljanje službene radnje

3\. ako bi službenu radnju moglo obaviti samo uz bitno veći trošak nego
zamoljeno tijelo.

\(2\) Ako zamoljeno tijelo odbije pružiti zatraženu pomoć, o obvezi
pružanja pravne pomoći odlučuje više nadležno tijelo, ili ako ono ne
postoji, nadzorno tijelo.

Međunarodna pravna pomoć

Članak 112.

\(1\) Pod međunarodnom pravnom pomoći, u smislu ovoga Zakona, smatra se
pravo poreznog tijela da se u rješavanju određenoga poreznog slučaja za
pomoć obrati inozemnom poreznom tijelu.

\(2\) Pružanje međunarodne pravne pomoći temelji se na međunarodnim
ugovorima i propisima Europske unije na području oporezivanja.

Obveze tijela državne uprave, područne (regionalne) samouprave i lokalne
samouprave

Članak 113.

Tijela državne uprave, tijela područne (regionalne) samouprave i tijela
lokalne samouprave dužna su poreznom tijelu priopćiti činjenice koje su
doznali obavljajući poslove iz svog djelokruga, a koje ukazuju na
mogućnost da nije plaćen porez.

Obveze banaka

Članak 114. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) Radi praćenja činjenica bitnih za oporezivanje banke su dužne
Ministarstvu financija dostavljati podatke o prometu svih računa u
eurima i deviznih računa pravnih osoba, fizičkih osoba koje obavljaju
registriranu djelatnost obrta i slobodnih zanimanja i građana,
uključujući i podatke o prometu tekućih računa i štednih uloga.

\(2\) Podatke iz stavka 1. ovoga članka banke su dužne dostavljati do
kraja mjeseca za prethodni mjesec, putem raspoloživih informatičkih
tehnologija.

\(3\) Na poseban zahtjev Ministarstva financija banke su dužne za
pojedine osobe podatke iz stavka 1. ovoga članka dostaviti i u drugim
rokovima osim onih propisanih stavkom 2. ovoga članka te podatke o
prometima svih ostalih računa.

\(4\) Troškovi davanja podataka poreznom tijelu ne zaračunavaju se.

##### Odjeljak 10. POREZNI NADZOR

Pojam poreznog nadzora

Članak 115. (NN [106/18](https://www.zakon.hr/cms.htm?id=35587))

\(1\) Porezni nadzor u smislu ovoga Zakona dio je porezno-pravnog odnosa
u kojem Porezna uprava i Carinska uprava te druga porezna tijela provode
postupak radi provjere i utvrđivanja činjenica bitnih za oporezivanje
poreznih obveznika i drugih osoba.

\(2\) Porezna tijela provode porezni nadzor sukladno zakonu kojim se
uređuje pojedina vrsta poreza.

Ovlaštene osobe za porezni nadzor

Članak 116.

\(1\) Porezni nadzor obavljaju porezni revizori, porezni inspektori i
drugi državni službenici ovlašteni za provedbu poreznog nadzora.

\(2\) Osim osoba iz stavka 1. ovoga članka, za obavljanje pojedinih
zadataka u vezi s poreznim nadzorom čelnik poreznog tijela može
ovlastiti i druge stručno osposobljene osobe.

Dopustivost poreznog nadzora

Članak 117. (NN [152/24](https://www.zakon.hr/cms.htm?id=540205))

\(1\) Porezni nadzor može se obavljati kod svih poreznih obveznika i
drugih osoba koje raspolažu činjenicama i dokazima bitnima za
oporezivanje.

\(2\) Porezni nadzor može započeti u roku od tri godine od početka
tijeka zastare prava na utvrđivanje porezne obveze.

\(3\) Iznimno od stavka 2. ovoga članka porezni nadzor može započeti za
razdoblje za koje nije nastupila zastara prava na utvrđivanje porezne
obveze:

1\. u slučaju zlouporabe prava iz članka 172. ovoga Zakona

2\. u postupcima utvrđivanja razlike između stečene imovine i dokazanih
sredstava za stjecanje te imovine prema propisima o porezu na dohodak

3\. u postupcima suzbijanja poreznih prijevara

4\. u postupcima pokrenutim po nalogu drugih tijela

5\. u drugim postupcima koji uključuju provjere poslovanja u inozemstvu,
povezane osobe i društva te transakcije u prekograničnom poslovanju, kao
i provjere transfernih cijena, poreznih aranžmana i slične prekogranične
transakcije i poslove koji uključuju više jurisdikcija odnosno država

6\. u postupcima u kojima postoji osnovana sumnja na počinjenje
sljedećih kaznenih djela iz Kaznenog zakona (»Narodne novine«, br.
125/11., 144/12., 56/15., 61/15., 101/17., 118/18., 126/19., 84/21.,
114/22., 114/23. i 36/24.): primanja mita (članak 293.), davanja mita
(članak 294.), trgovanja utjecajem (članak 295.), davanja mita radi
trgovanja utjecajem (članak 296.), podmićivanja zastupnika (članak
339.).

Predmet poreznog nadzora

Članak 118.

\(1\) Porezni nadzor obuhvaća provjeru jedne ili više vrsta poreza te
svih činjenica bitnih za oporezivanje, knjigovodstvenih isprava i
evidencija, poslovnih događaja i svih drugih podataka, evidencija i
isprava bitnih za oporezivanje.

\(2\) Ako je poduzetnik fizička osoba, nadzor može obuhvaćati i one
činjenice koje nisu u vezi s njegovom gospodarskom djelatnošću.

\(3\) Porezni nadzor društava kapitala ili društava osoba obuhvaća i
provjeru odnosa bitnih za oporezivanje između člana društva i samog
društva.

Načelo odabira poreznih obveznika za porezni nadzor

Članak 119. (NN [121/19](https://www.zakon.hr/cms.htm?id=42195),
[152/24](https://www.zakon.hr/cms.htm?id=540205))

\(1\) Porezno tijelo odlučuje kod kojeg će poreznog obveznika provoditi
porezni nadzor, vodeći računa o poreznoj snazi poreznog obveznika i na
temelju procjene rizika, pri čemu prioritet imaju veliki porezni
obveznici prema propisu kojim je uređeno računovodstveno poslovanje i
porezni obveznici iz članaka 12.a i 49. ovoga Zakona.

\(2\) Porezni obveznik ne može utjecati na odluku poreznog tijela o
odabiru poreznih obveznika kod kojih će se provoditi porezni nadzor.

Obavijest o poreznom nadzoru

Članak 120. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) Obavijest o poreznom nadzoru mora biti dostavljena poreznom
obvezniku najkasnije osam dana prije početka poreznog nadzora. Obavijest
o poreznom nadzoru dostavlja se poreznom obvezniku ili osobi koja je
imenovana od strane poreznog obveznika.

\(2\) Iznimno, stavak 1. ovoga članka ne primjenjuje se ako bi se time
ugrozila svrha poreznog nadzora.

\(3\) Obavijest iz stavka 1. ovoga članka mora se izdati u pisanom
obliku te mora sadržavati:

1\. naziv poreznog tijela, broj i datum poreznog akta

2\. ime i prezime, odnosno naziv poreznog obveznika kome se upućuje

3\. pravni temelj

4\. predmet poreznog nadzora ili druge radnje koje će se provesti u
poreznom nadzoru

5\. razdoblje koje je predmet poreznog nadzora

6\. datum početka poreznog nadzora

7\. obvezu sudjelovanja poreznog obveznika u postupku i pravne
posljedice zbog ometanja ili

odbijanja poreznog nadzora

8\. potpis ovlaštene osobe ili elektronički potpis ili elektronički
pečat poreznog tijela.

Tijek poreznog nadzora

Članak 121.

\(1\) Prije početka poreznog nadzora osoba ovlaštena za njegovu provedbu
mora se predstaviti poreznom obvezniku predočenjem službene iskaznice.

\(2\) Porezni nadzor treba obavljati jednakom pozornošću u pogledu svih
bitnih činjenica, kako onih koje idu na štetu poreznog obveznika tako i
onih u njegovu korist.

\(3\) Porezni nadzor treba usmjeriti na bitne činjenice koje mogu
konačno povećati ili smanjiti poreznu obvezu te njegovo trajanje
ograničiti na nužnu mjeru.

\(4\) Porezni obveznik mora ovlaštenoj osobi za provođenje poreznog
nadzora, na njezin zahtjev, omogućiti obavljanje nadzora u sjedištu
poreznog obveznika i na ostalim mjestima na kojima porezni obveznik ili
druga osoba prema njegovoj ovlasti obavlja djelatnosti i poslove u vezi
s kojima se obavlja porezni nadzor. Porezni obveznik u tu svrhu mora
staviti na raspolaganje odgovarajuće mjesto za rad i potrebna pomagala.

\(5\) Ako ne postoji poslovni prostor pogodan za obavljanje poreznog
nadzora, porezni nadzor se obavlja u službenim prostorijama poreznog
tijela. Ako se porezni nadzor ne obavlja u poslovnim prostorijama, osoba
ovlaštena za njegovu provedbu dužna je poslovne prostorije razgledati i
to navesti u zapisniku o obavljenom nadzoru.

\(6\) Ovlaštena osoba za porezni nadzor ima pravo stupiti na zemljište i
u poslovne prostorije u kojima porezni obveznik obavlja djelatnost te ih
pregledati. Poreznom obvezniku ili njegovu opunomoćeniku ili zastupniku
mora omogućiti nazočnost pri pregledavanju poslovnih prostorija.

\(7\) Porezni nadzor obavlja se tijekom uobičajenoga radnog vremena.
Obavljanje poreznog nadzora izvan tog vremena dopustivo je ako porezni
obveznik na to pristane ili ako to bezuvjetno nalaže svrha poreznog
nadzora.

\(8\) Ako se započeta radnja u postupku poreznog nadzora ne može
završiti tijekom radnog vremena poreznog obveznika, a porezni obveznik
ne pristane na nastavak obavljanja poreznog nadzora nakon redovitoga
radnog vremena, porezno tijelo može izvršiti privremeno pečaćenje
poslovnog ili skladišnog prostora.

\(9\) Mjera privremenog pečaćenja iz stavka 8. ovoga članka može trajati
najdulje do početka radnog vremena poreznog obveznika prvoga idućeg
radnog dana.

\(10\) O privremenoj mjeri iz stavka 8. ovoga članka donosi se zaključak
protiv kojeg nije dopuštena žalba.

Obveza sudjelovanja poreznog obveznika u provedbi poreznog nadzora

Članak 122.

\(1\) Porezni obveznik dužan je sudjelovati u utvrđivanju činjeničnog
stanja bitnog za oporezivanje na način da daje obavijesti, predočava
evidencije, poslovne knjige, poslovnu dokumentaciju i druge isprave ili
imenuje osobu koja će to raditi u njegovo ime, o čemu je dužan
obavijestiti porezno tijelo najkasnije do datuma početka poreznog
nadzora utvrđenog u obavijesti iz članka 120. ovoga Zakona.

\(2\) Ako obavijesti poreznog obveznika ili imenovane osobe nisu
dovoljne, ovlaštena osoba za porezni nadzor može zatražiti od poreznog
obveznika da imenuje i druge osobe za davanje obavijesti. Ovlaštena
osoba za porezni nadzor može zatražiti obavijesti od drugih zaposlenika
poreznog obveznika ili od trećih osoba.

\(3\) Osobe iz stavka 2. ovoga članka koje daju obavijesti u postupku
poreznog nadzora dužne su dati obavijesti ovlaštenoj osobi za porezni
nadzor, bez pisanog zahtjeva.

Postupak u slučaju sumnje na porezno kazneno djelo i prekršaj

Članak 123.

Ako se tijekom poreznog nadzora pojavi sumnja da je porezni obveznik
počinio kazneno djelo ili prekršaj, porezno tijelo obvezno je podnijeti
prijavu nadležnom tijelu.

Izricanje upravnih mjera

Članak 124. (NN [106/18](https://www.zakon.hr/cms.htm?id=35587))

\(1\) Radi onemogućavanja daljnjeg nezakonitog postupanja i pravilnog
uređenja porezno-pravnog odnosa porezno tijelo može rješenjem poreznom
obvezniku zabraniti daljnji rad kada:

1\. ne izdaje račune prema članku 62. stavcima 1. i 5. ovoga Zakona

2\. ne iskazuje isporuke dobara i usluga preko naplatnog uređaja prema
članku 62. stavku 4. ovoga Zakona

3\. ne vodi poslovne knjige i evidencije radi oporezivanja prema
propisima koji se primjenjuju u Republici Hrvatskoj prema članku 62.
stavku 5. ovoga Zakona

4\. odbija sudjelovati u poreznom postupku prema članku 69. i članku 71.
ovoga Zakona

5\. kada se ne odazove na poziv poreznog tijela prema članku 78. ovoga
Zakona i kada ne dopusti obavljanje poreznog nadzora prema članku 117.
stavku 1. ovoga Zakona.

\(2\) Zabrana rada može trajati od 15 dana do šest mjeseci.

\(3\) Žalba izjavljena protiv rješenja iz stavka 1. ovoga članka ne
zadržava izvršenje rješenja.

\(4\) Zabrana iz stavka 2. ovoga članka izvršava se pečaćenjem poslovnih
prostorija u kojima porezni obveznik obavlja djelatnost, kao i
pečaćenjem opreme i sredstava koja mu služe za rad. Poslovni prostor
ostaje zapečaćen u roku koji je određen bez obzira na promjene pravne
osobnosti poreznog obveznika koji obavlja djelatnost u tom poslovnom
prostoru.

Pravo poreznog obveznika na obavijest o ishodu poreznog nadzora

Članak 125. (NN [106/18](https://www.zakon.hr/cms.htm?id=35587))

\(1\) O ishodu poreznog nadzora, prije sastavljanja zapisnika, treba
obaviti zaključni razgovor s poreznim obveznikom ili s osobom koju je
imenovao porezni obveznik te raspraviti sporne činjenice, pravne ocjene,
zaključke i njihove učinke na utvrđivanje porezne obveze te o tome
sačiniti zabilješku.

\(2\) Iznimno od stavka 1. ovoga članka, zaključni razgovor neće se
obaviti:

1\. ako tijekom poreznog nadzora nisu utvrđene nepravilnosti ili

2\. ako porezni obveznik razgovor izbjegava ili odbija

3\. u nadzorima fiskalizacije i igara na sreću.

Zapisnik o poreznom nadzoru

Članak 126. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) O poreznom nadzoru sastavlja se zapisnik.

\(2\) Zapisnik treba sadržavati:

1\. naziv poreznog tijela, broj i datum poreznog akta

2\. ime i prezime, OIB odnosno naziv poreznog obveznika

3\. pravni i činjenični temelj

4\. mjesto provođenja i vrijeme trajanja nadzora

5\. imena ovlaštenih osoba koje su nadzor provele

6\. vrste poreza i razdoblje obuhvaćeno nadzorom

7\. opis radnja, činjenica i dokaza provedenih u postupku po kojima su
utvrđene nepravilnosti.

\(3\) Zapisnik se izdaje u elektroničkom obliku te se potpisuje
elektroničkim potpisom ili elektroničkim pečatom poreznog tijela i
dostavlja u elektronički pretinac poreznog obveznika.

\(4\) Iznimno od stavka 3. ovoga članka, ako se zapisnik ne može izdati
u elektroničkom obliku, izdaje se u fizičkom obliku.

\(5\) Zapisnik koji nije izdan u elektroničkom obliku mora se voditi
uredno, u njemu se ništa ne smije dodati ili mijenjati, precrtana mjesta
moraju ostati čitljiva, a ako zapisnik ima više listova, svaka stranica
mora biti označena rednim brojem i potpisana.

\(6\) Na zapisnik o poreznom nadzoru porezni obveznik ima pravo
podnijeti prigovor u roku koji ne može biti kraći od pet dana, a niti
dulji od 20 dana, računajući od dana primitka zapisnika.

\(7\) Porezni obveznik može se odreći prava na prigovor.

\(8\) Porezno tijelo razmotrit će prigovor na zapisnik te ako prigovor
ne usvoji, razloge neusvajanja treba navesti u obrazloženju poreznog
rješenja.

\(9\) Prigovor podnesen izvan roka iz stavka 6. ovoga članka porezno
tijelo neće razmatrati.

\(10\) Ako su prigovorom iznesene nove činjenice i materijalni dokazi
zbog kojih bi trebalo promijeniti činjenično stanje utvrđeno u zapisniku
ili izmijeniti prijašnje pravne ocjene, porezno tijelo će o takvim
činjenicama i materijalnim dokazima ili novim pravnim ocjenama sastaviti
dopunski zapisnik.

\(11\) Na dopunski zapisnik ne može se podnijeti prigovor.

\(12\) Na temelju činjenica utvrđenih u zapisniku i u dopunskom
zapisniku o poreznom nadzoru donosi se porezno rješenje.

\(13\) Iznimno od stavka 12. ovoga članka, kada u postupku poreznog
nadzora nisu utvrđene nepravilnosti ili je obveznik u prigovoru iznio
nove činjenice i dokaze na temelju kojih više ne postoji osnova za
izmjenu porezne obveze, donosi se rješenje kojim se postupak obustavlja.

\(14\) Rješenja iz stavaka 12. i 13. ovoga članka donose se najkasnije u
roku od 60 dana od dana isteka roka za prigovor na zapisnik odnosno od
dana uručenja dopunskog zapisnika o poreznom nadzoru, osim kada se
rješenje donosi primjenom carinskog zakonodavstva kada se donosi
najkasnije u roku od 30 dana od isteka roka za prigovor.

\(15\) Na rješenje iz stavka 13. ovoga članka nije dopuštena žalba, već
se može pokrenuti upravni spor.

\(16\) Iznimno od stavka 12. ovoga članka, u nadzorima fiskalizacije i
nadzorima igara na sreću ne donosi se porezno rješenje.

\(17\) U slučaju primjene stavka 16. ovoga članka razloge neusvajanja
prigovora treba navesti u obrazloženju prekršajnog naloga i optužnog
prijedloga u smislu zakona kojim se uređuje prekršajni postupak.

\(18\) Ako ovlaštene osobe tijekom poreznog nadzora utvrde činjenice
bitne za oporezivanje drugih osoba, tada će o tome obavijestiti nadležno
porezno tijelo.

##### Odjeljak 11. PLAĆANJE POREZA I KAMATA PO OSNOVI POREZA

Način i vrijeme plaćanja

Članak 127.

\(1\) Porez i kamate po osnovi poreznog duga uplaćuju se na propisane
uplatne račune putem banke.

\(2\) Porezi i kamate iz stavka 1. ovoga članka smatraju se plaćeni
danom kad je banka kod koje se vode uplatni računi primila uplatu.

\(3\) Vraćanje preplaćenog poreza, plaćenog poreza bez pravne osnove i
pripadajućih kamata pravnim i fizičkim osobama obavlja se bezgotovinski
ili propisanim sredstvima gotovinskog plaćanja.

\(4\) Pri povratu poreza i pripadajućih kamata danom plaćanja smatra se:

1\. kod bezgotovinskog plaćanja dan kada su sredstva pristigla u korist
računa banke vjerovnika

2\. kod gotovinskog plaćanja dan s kojim je za navedenu isplatu terećen
račun proračuna.

\(5\) Povrat preplaćenog poreza i poreza plaćenog bez pravne osnove
zajedno s kamatama porezno tijelo dužno je vratiti osobi koja ga je
platila, odnosno osobi kojoj je pravo na povrat poreza ustupljeno.

\(6\) Iznimno, povrat iz stavka 5. ovoga članka se neće izvršiti ako je
porezno tijelo prethodno utvrdilo da porezni obveznik ima dospjelih, a
neplaćenih poreza koje naplaćuje porezno tijelo.

Redoslijed plaćanja

Članak 128.

\(1\) Ako porezni obveznik duguje poreze, kamate i troškove ovrhe iz
uplaćenog iznosa, najprije se naplaćuju kamate i troškovi ovrhe, a nakon
toga glavni porezni dug iste vrste poreza. Isto pravilo se primjenjuje i
kada porezni obveznik ima pravo na povrat poreza.

\(2\) Ako porezni obveznik ima pravo na povrat poreza i kamate, iz
isplaćenog iznosa prvo se namiruju kamate, a nakon toga porez.

\(3\) U slučaju da je porezno tijelo temeljem provedenog postupka
propisanog zakonom kojim se uređuje administrativna suradnja u području
poreza zaprimilo informaciju da je tražbina poreznog tijela naplaćena u
cijelosti po propisima zemlje članice koja je zahtjev zaprimila, iz
naplaćenog iznosa najprije se podmiruje iznos glavnice i kamate za koje
je naplata zatražena. Eventualna nastala razlika zaduženih kamata nakon
podnošenja zahtjeva i kamata naplaćenih po propisima zemlje članice
kojoj je dostavljen zahtjev za naplatu, odnosno razlika nastala zbog
primjene različitih tečajeva valuta u kojima se dug naplaćuje otpisuje
se.

\(4\) Ako porezni obveznik duguje više vrsta poreza, a uplaćeni iznos
nije dovoljan za plaćanje ukupnoga poreznog duga, tada se pojedine vrste
poreza naplaćuju po redoslijedu njihova dospijeća.

\(5\) Kod iznosa koji dospijevaju istodobno redoslijed naplate određuje
porezno tijelo.

\(6\) S uplatom poreznog obveznika u kojoj je naznačena vrsta obveze
koja se plaća porezno tijelo postupit će na način propisan u stavcima 1.
do 3. ovoga članka ako postoje ranije nepodmirene obveze.

\(7\) Iznimno, ako se uplata odnosi na podmirenje duga za koji je upisan
zalog ili hipoteka, uplatom se naplaćuju najprije kamate pa glavnica
duga na koje se zalog ili hipoteka odnosi. Ako uplaćeni iznos nije
dovoljan za podmirenje svih vrsta poreza pod zalogom ili hipotekom,
pojedine vrste poreza naplaćuju se na način propisan stavkom 2. i 3.
ovoga članka.

Prijeboj

Članak 129. (NN [106/18](https://www.zakon.hr/cms.htm?id=35587))

\(1\) Na prijeboj međusobnih poreznih dugova iz porezno-dužničkog odnosa
primjenjuje se Zakon o obveznim odnosima, ako ovim Zakonom nije uređeno
drugačije.

\(2\) Porezni obveznik može prebijati porezne dugove iz
porezno-dužničkog odnosa samo s nespornim ili pravomoćno utvrđenim
poreznim obvezama.

\(3\) Poreznom dužniku koji ima dospjelu tražbinu prema državnom
proračunu, a istodobno ima evidentirane obveze na ime poreznog duga,
iznos tražbine do iznosa duga obustavit će se radi prijeboja s poreznim
dugom.

\(4\) U slučaju otvaranja stečajnoga postupka nad poreznim dužnikom
porezno tijelo može prije prijave tražbine u stečajni postupak, putem
jednostrane izjave, izvršiti prijeboj nesporne tražbine, dospjele do
dana otvaranja stečajnoga postupka poreznog dužnika s nespornom
tražbinom poreznog tijela, dospjelom do dana otvaranja stečajnog
postupka, pod uvjetima predviđenim zakonom kojim se uređuje stečajni
postupak i zakonom kojim se uređuju obvezni odnosi.

Opće odredbe o kamatama

Članak 130.

\(1\) Na iznos manje ili više plaćenog poreza obračunavaju se i plaćaju
kamate u skladu s posebnim propisom, ako ovim Zakonom nije uređeno
drugačije.

\(2\) Dospijeće pojedine vrste poreza utvrđuje se posebnim zakonom.

\(3\) Kamate se obračunavaju od dana dospijeća porezne obveze.

\(4\) Na iznos dužnih kamata ne obračunavaju se kamate.

\(5\) Na plaćene poreze bez pravne osnove kamate se obračunavaju počevši
s 15-im danom od dana primitka zahtjeva za povrat, ako posebnim propisom
nije uređeno drugačije.

\(6\) Iznimno od stavka 5. ovoga članka, ako je poništeno ili
izmijenjeno rješenje ili drugi akt o zaduženju na temelju kojeg je
plaćen porez, tada obračun kamata na ukupno plaćeni iznos počinje teći
od dana uplate poreznog duga.

\(7\) Ako se tijekom poreznog nadzora utvrdi razlika porezne obveze,
kamata se obračunava od dana kada je tu poreznu obvezu porezni obveznik
bio dužan platiti.

Kamata na porezni dug čije je plaćanje odgođeno

Članak 131.

\(1\) Ako je naplata duga po osnovi poreza odgođena, kamata se
obračunava i za vrijeme trajanja odgode.

\(2\) Ako je naplata duga po osnovi poreza privremeno odgođena zbog
obustave izvršenja konačnoga poreznog akta, kamata se obračunava i za
vrijeme obustave izvršenja poreznog akta.

Prodaja ili otpis poreznog duga iz porezno-dužničkog odnosa

Članak 132. (NN [106/18](https://www.zakon.hr/cms.htm?id=35587),
[114/22](https://www.zakon.hr/cms.htm?id=53854),
[152/24](https://www.zakon.hr/cms.htm?id=540205))

\(1\) Osim u slučajevima utvrđenima ovim Zakonom, Vlada Republike
Hrvatske može na prijedlog ministra financija donijeti odluku o prodaji
ili otpisu poreznog duga iz porezno-dužničkog odnosa.

\(2\) Pravima poreznog tijela iz porezno-dužničkog odnosa u postupku
koji se provodi prema odredbama Zakona o stečaju potrošača (»Narodne
novine«, br. 100/15.) te u postupku predstečajne nagodbe, odnosno
predstečajnom i stečajnom postupku, čija vrijednost predmeta, odnosno
visina ukupne obveze dužnika prelazi iznos od 1.327.000,00 eura,
ovlašten je raspolagati ministar financija.

\(3\) Pravima poreznog tijela iz porezno-dužničkog odnosa u postupku
koji se provodi prema odredbama Zakona o stečaju potrošača te u postupku
predstečajne nagodbe, odnosno predstečajnom i stečajnom postupku, čija
vrijednost predmeta, odnosno visina ukupne obveze dužnika ne prelazi
iznos od 1.327. 000,00 eura, ovlašten je raspolagati čelnik poreznog
tijela, odnosno nadležno tijelo određeno zakonom i drugim propisima
utemeljenim zakonom.

\(4\) U iznimnim slučajevima, kada je to od interesa za Repub­liku
Hrvatsku, o čemu prethodno mišljenje daje tijelo nadležno za upravljanje
državnom imovinom, Vlada Republike Hrvatske, na prijedlog ministra
financija, može donijeti odluku o potpunom ili djelomičnom namirenju
poreznog duga ustupanjem nekretnina.

##### Odjeljak 12. SREDSTVA OSIGURANJA NAPLATE POREZNOG DUGA

Osiguranje naplate poreznog duga

Članak 133.

Porezno tijelo može tražiti od poreznog obveznika ili poreznog jamca da
dade sredstva osiguranja plaćanja poreza, ako je to uvjet za sklapanje
upravnog ugovora.

Vrste sredstava osiguranja naplate

Članak 134.

\(1\) Naplata poreznog duga iz porezno-dužničkog odnosa može se
osigurati:

1\. neopozivom garancijom banke ili druge financijske organizacije
ovlaštene za obavljanje platnog prometa koju odredi porezno tijelo

2\. zalogom vrijednosnih papira -- vrijednosnica (vlasničkih i
vjerovničkih) i tražbina (uključivo i tražbine po osnovi udjela u
kapitalu)

3\. založnim pravom na nekretninama, pokretninama i pravima građenja

4\. jamstvom druge osobe koja ispunjava uvjete navedene u stavku 2.
ovoga članka

5\. gotovinskim pologom.

\(2\) Osoba koja svojim jamstvom osigurava naplatu poreznog duga mora
biti vlasnik imovine koja odgovara visini poreznog duga.

\(3\) Skladište robe smatra se dovoljnim osiguranjem za naplatu porezne
obveze koju treba platiti na tu robu.

Naplata iz sredstava osiguranja

Članak 135.

U slučaju raskida upravnog ugovora dug poreznog obveznika koji je dao
sredstva osiguranja naplate može se naplatiti iz tih sredstava.

#### POGLAVLJE IV. OVRŠNI POSTUPAK

##### Odjeljak 1. OPĆE ODREDBE

Pojam ovršnog postupka

Članak 136.

Ovršni postupak u smislu ovoga Zakona dio je porezno-pravnog odnosa u
kojem porezno tijelo provodi postupak prisilne naplate poreznog duga na
temelju ovršnih i vjerodostojnih isprava.

Načela ovrhe

Članak 137.

\(1\) Porezno tijelo dužno je u ovršnom postupku primijeniti one ovršne
radnje koje su primjerene u odnosu na visinu poreznog duga.

\(2\) Pri provedbi ovrhe porezno je tijelo dužno paziti na dostojanstvo
ovršenika.

Ovrhovoditelj i ovršenik

Članak 138.

\(1\) Ovrhovoditelj je porezno tijelo koje provodi ovrhu, odnosno na
čiji zahtjev nadležno državno odvjetništvo podnosi prijedlog za ovrhu na
nekretnini.

\(2\) Ovršenik je porezni obveznik ili njegov jamac od kojega se
naplaćuje porezni dug iz porezno-dužničkog odnosa.

Obveza ovršenika

Članak 139.

\(1\) Ovršenik je dužan poreznom tijelu dati podatke o svojoj imovini i
dohotku kako bi porezno tijelo moglo izvršiti pripremu ovrhe.

\(2\) Ovršenik je na zahtjev poreznog tijela dužan sastaviti popis
imovine u kojem će navesti svu svoju pokretnu i nepokretnu imovinu, ima
li prema kome novčanu ili koju drugu tražbinu ili kakva prava, ima li na
računu i kod koga novčana sredstva, prima li i od koga plaću ili
mirovinu.

\(3\) Ovršenik će u izjavi potvrditi da su podaci koje je dao točni i
potpuni i da ništa od svoje imovine nije zatajio.

Ovršna i vjerodostojna isprava

Članak 140. (NN [106/18](https://www.zakon.hr/cms.htm?id=35587))

\(1\) Ovrha se provodi na temelju ovršne ili vjerodostojne isprave.

\(2\) Ovršne isprave iz stavka 1. ovoga članka jesu:

1\. rješenje o utvrđivanju poreza

2\. obračunska prijava koju porezni obveznik podnosi u propisanim
rokovima radi obračuna i iskazivanja obveze uplate poreza, a prema
odredbama zakona kojima se uređuje pojedina vrsta poreza

3\. jedinstvena ovršna isprava koja se koristi pri naplati stranih
tražbina

4\. druga isprava koja je posebnim zakonom određena kao ovršna isprava

5\. rješenje o ovrsi

6\. upravni ugovor i porezna nagodba.

\(3\) Vjerodostojna isprava u smislu stavka 1. ovoga članka jest
knjigovodstveni izlist stanja poreznog duga potpisan od ovlaštene osobe
poreznog tijela, ili ovjeren elektroničkim potpisom ili elektroničkim
pečatom poreznog tijela.

Rješenje o ovrsi

Članak 141. (NN [106/18](https://www.zakon.hr/cms.htm?id=35587))

\(1\) O provođenju ovrhe donosi se rješenje o ovrsi.

\(2\) Rješenje o ovrsi, osim podataka iz članka 58. stavka 4. ovoga
Zakona, mora sadržavati i:

1\. naznaku ovršne ili vjerodostojne isprave na temelju koje se ovrha
određuje

2\. visinu i vrstu porezne obveze i pripadajućih kamata koje se ovrhom
naplaćuju

3\. predmet ovrhe

4\. način provođenja ovrhe

5\. troškove ovrhe i

6\. uputu o pravnom lijeku.

\(3\) Rješenje o ovrsi donosi porezno tijelo koje je mjesno nadležno za
utvrđivanje i/ili naplatu poreza.

Žalba i prigovor

Članak 142.

\(1\) Protiv rješenja o ovrsi donesenog na temelju ovršne isprave iz
članka 140. stavka 2. ovoga Zakona može se podnijeti žalba u roku od
osam dana od dana dostave rješenja.

\(2\) Protiv rješenja o ovrsi donesenog na temelju vjerodostojne isprave
iz članka 140. stavka 3. ovoga Zakona može se podnijeti prigovor u roku
od osam dana od dana dostave rješenja.

\(3\) O prigovoru iz stavka 2. ovoga članka odlučuje prvostupanjsko
porezno tijelo rješenjem u roku od osam dana od dana zaprimanja
prigovora.

\(4\) Prigovor iz stavka 2. ovoga članka odgađa izvršenje rješenja o
ovrsi do donošenja rješenja po prigovoru.

\(5\) Protiv rješenja donesenog na temelju stavka 3. ovoga članka može
se podnijeti žalba u roku od osam dana od dana dostave rješenja.

\(6\) Žalba na rješenje iz stavka 1. i 5. ovoga članka ne odgađa
izvršenje rješenja o ovrsi.

\(7\) Žalbom na rješenje iz stavka 1. ovoga članka ne može se pobijati
zakonitost ovršne isprave.

Ovrha radi naplate poreznog duga

Članak 143.

\(1\) Ovršenik fizička osoba odgovara za obveze iz porezno-dužničkog
odnosa cjelokupnom svojom imovinom.

\(2\) Ovršenik trgovačko društvo odgovara za obveze iz porezno-dužničkog
odnosa cijelom svojom imovinom.

\(3\) Ovršenik trgovac pojedinac odgovara za obveze iz porezno-dužničkog
odnosa osobno, uključujući i obveze nastale u obavljanju obrta prije
upisa u sudski registar kao trgovca pojedinca, cijelom svojom imovinom.

\(4\) Ovrha se provodi u opsegu koji je potreban za namirenje obveze iz
porezno-dužničkog odnosa iz cjelokupne imovine poreznog obveznika.

Ovrha nad imovinom tijela državne uprave

Članak 144.

\(1\) Ovrha nad imovinom tijela državne uprave i suda nije dopuštena.

\(2\) Iznimno od stavka 1. ovoga članka, ako je tijelo državne uprave
ili sud dužnik poreznog dužnika, ovrha je dopuštena.

Ovrha na temelju zamolbe

Članak 145.

Ako porezno tijelo provodi ovrhu na temelju zamolbe drugog tijela
državne uprave, tijela jedinice područne (regionalne) samouprave ili
tijela jedinice lokalne samouprave, za pravni temelj ovrhe odgovorno je
tijelo koje je podnijelo zamolbu.

Provedba ovrhe

Članak 146. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) Ovrhu provodi porezno tijelo ako je porezni dug poreznog obveznika
dospio.

\(2\) Iznimno od stavka 1., Porezna uprava i Carinska uprava kada ne
primjenjuje carinsko zakonodavstvo, neće provoditi postupak ovrhe na
računima ovršenika ako je iznos poreznog duga manji od iznosa 30,00
eura, koliko iznosi najmanji trošak ovršnog postupka, sukladno članku
170. stavku 3. ovoga Zakona.

\(3\) U skladu s načelima ovrhe, Porezna uprava i Carinska uprava kada
ne primjenjuje carinsko zakonodavstvo, neće provoditi ovrhu pljenidbom
na pokretninama, odnosno podnositi prijedlog za ovrhu na nekretninama
ako je iznos poreznog duga manji od iznosa 135,00 eura.

Obustava ovrhe

Članak 147. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) Ovrha će se obustaviti po službenoj dužnosti ili na prijedlog
ovršenika:

1\. ako je ovršna isprava nakon pravomoćno dovršenog postupka
preinačena, ukinuta ili poništena

2\. ako prestanu prava i obveze iz porezno-dužničkog odnosa

3\. ako nema osnove za nastavak postupka zbog razloga iz članka 156.
ovoga Zakona.

\(2\) Ovrha će se obustaviti na prijedlog nadležnog tijela druge države
koja je zatražila pomoć pri naplati tražbine sukladno propisima kojima
se uređuje međunarodna pomoć pri naplati.

\(3\) Ovrhu porezno tijelo može obustaviti i u slučajevima:

1\. ako porezno tijelo sukladno propisu kojim se uređuje stečaj
potrošača sklopi izvansudski sporazum, sudsku nagodbu na pripremnom
ročištu odnosno ako se otvori postupak stečaja potrošača

2\. ako se otvori stečajni postupak

3\. ako rješenje o potvrdi plana restrukturiranja u predstečajnom
postupku postane pravomoćno

4\. ako se odgodi izvršenje rješenja o utvrđivanju poreza

5\. ako tijelo koje provodi ovrhu, sukladno zakonu kojim je propisana
provedba ovrhe na novčanim sredstvima, prestane izvršavati osnovu za
plaćanje

6\. ako je predmet ovrhe u postupku ovrhe prodan ili je propao.

\(4\) Ovrha se obustavlja rješenjem koje postaje izvršno danom
donošenja.

\(5\) Iznimno od ovoga članka, ovrha se ne može obustaviti u odnosu na
carine na koje se primjenjuju propisi kojima se uređuje sustav vlastitih
sredstava Europske unije.

Otpis dospjeloga poreznog duga

Članak 148. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) Tražbina s osnove poreza koja se ne može naplatiti ni u postupku
ovrhe otpisuje se kao nenaplativa:

1\. ako je ovršenik umro, a nije ostavio pokretnina ni nekretnina iz
kojih se može naplatiti dug po osnovi poreza

2\. ako postoji pravomoćno rješenje o zaključenju stečajnog postupka nad
pravnom osobom ili ako je ista informacija razmijenjena između sudskog
registra i poreznog tijela elektroničkim putem

3\. ako postoji pravomoćno rješenje o sklopljenoj predstečajnoj nagodbi,
odnosno pravomoćno rješenje o potvrdi plana restrukturiranja u
predstečajnom postupku kojim je utvrđeno da se dug otpisuje

4\. ako postoji pravomoćno rješenje o brisanju iz sudskog registra

5\. ako se u stečajnom postupku nad dužnikom pojedincem ispune
pretpostavke za oslobođenje od preostalih obveza propisane zakonom kojim
se uređuje stečajni postupak

6\. ako postoji sklopljeni izvansudski sporazum, sudska nagodba na
pripremnom ročištu, odnosno po pravomoćnom rješenju suda o oslobođenju
od preostalih obveza u postupku stečaja potrošača kojim je utvrđeno da
se dug otpisuje,

7\. ako se u sudskom postupku ili postupku mirnog rješenja spora sklopi
nagodba, tražbina će se otpisati kao nenaplativa.

\(2\) Iznimno od stavka 1. ovoga članka tražbina se neće otpisati ako za
nju postoji porezno jamstvo ili je naplata tražbine osigurana založnim
ili kakvim drugim sličnim pravom.

\(3\) Ako protiv odgovorne osobe u pravnoj osobi iz stavka 1. točke 2. i
4. ovoga članka bude podnesen zahtjev za plaćanje s osnove poreznog
jamstva prema ovom Zakonu te s osnove pogodovanja vjerovniku, tražbina
poreznog tijela od ovršenika će se ponovno evidentirati.

\(4\) Ako bi izvršenje naplate poreznog duga dovelo u pitanje osnovne
životne potrebe dužnika, odnosno ovršenika i članova njegova kućanstva,
porez se može iznimno, na njegov zahtjev, otpisati u cijelosti ili
djelomice.

\(5\) O otpisu dospjeloga poreznog duga iz stavka 4. ovoga članka, na
osnovi pisanog i obrazloženog zahtjeva dužnika, odnosno ovršenika koji
se podnosi poreznom tijelu nadležnom prema prebivalištu ili uobičajenom
boravištu dužnika, odnosno ovršenika, rješenjem odlučuje čelnik poreznog
tijela.

\(6\) Porezna uprava i Carinska uprava provest će godišnji sistemski
otpis duga za koji je s 1. siječnjom tekuće godine nastupila zastara
prava na naplatu.

Vođenje sporno naplativih dugovanja u poreznim evidencijama

Članak 149.

\(1\) Porezno tijelo ima obvezu praćenja sporno naplativih dugovanja po
osnovi poreznog duga u svojim evidencijama.

\(2\) Porezni dug smatrat će se sporno naplativim:

1\. ako se ne može naplatiti čak ni u postupku ovrhe, a još nije
nastupila zastara prava na naplatu

2\. ako porezni obveznik -- fizička osoba koja se preselila na nepoznato
mjesto, ili je od strane suda proglašena nestalom, ili joj je oduzeta
poslovna sposobnost, nije ostavila ili nema imovinu iz koje se porezni
dug može naplatiti, a još nije nastupila zastara prava na naplatu

3\. ako nije plaćen u roku od pet godina nakon isteka kalendarske godine
u kojoj je porezna obveza utvrđena

4\. ako je porezni dužnik pokrenuo postupak predstečajne nagodbe,
odnosno predstečajni postupak

5\. ako je nad poreznim dužnikom pokrenut stečajni postupak, odnosno
stečaj potrošača

6\. od dana smrti poreznog obveznika do pravomoćnosti rješenja o
nasljeđivanju.

\(3\) Evidentiranje sporno naplativog duga u skladu s ovim člankom ne
utječe na zakonske postupke vezane uz ove porezne obveze.

Otpis neznatnog poreznog duga

Članak 150. (NN [114/22](https://www.zakon.hr/cms.htm?id=53854),
[152/24](https://www.zakon.hr/cms.htm?id=540205))

\(1\) Dospjeli porezni dug poreza za svaku pojedinu vrstu poreza, koji
na dan 31. prosinca tekuće godine ne prelazi iznos od 1,50 eura, otpisat
će se po službenoj dužnosti.

\(2\) Porezno tijelo izvršit će otpis duga do 15. veljače tekuće godine
za prethodnu kalendarsku godinu.

\(3\) U primjeni carinskog zakonodavstva Carinska uprava kao porezno
tijelo izuzima se iz obveze otpisa neznatnog poreznog duga prema
odredbama ovog članka.

Primjena drugih zakona

Članak 151. (NN [106/18](https://www.zakon.hr/cms.htm?id=35587))

Ako ovim Zakonom nije uređeno drugačije, na ovrhu se primjenjuje zakon
kojim se uređuje ovršni postupak i zakon kojim se uređuje provedba ovrhe
na novčanim sredstvima.

##### Odjeljak 2. OVRHA PLJENIDBOM NA POKRETNINAMA, TRAŽBINAMA I DRUGIM IMOVINSKIM PRAVIMA

Predmet ovrhe

Članak 152.

\(1\) Ovrha se može provesti na novčanoj tražbini ovršenika,
pokretninama, drugim imovinskim, odnosno materijalnim pravima te na
nekretninama.

\(2\) Radi osiguranja naplate poreza, u postupku ovrhe može se upisati
zalog i/ili hipoteka na pokretninama i/ili nekretninama ovršenika.

\(3\) Pljenidba je ovršna radnja koja se poduzima u postupku ovrhe kada
su predmet pljenidbe:

1\. novčana sredstva po svim računima i oročenim novčanim sredstvima

2\. tražbine ovršenika, osim nepljenjivih tražbina (članak 155.)

3\. pljenidba vlasničkih i vjerovničkih vrijednosnih papira

4\. pljenidba tražbine na temelju udjela u kapitalu

5\. pljenidba pokretnina, osim onih koje se ne mogu plijeniti (članak
160.)

6\. pljenidba na imovinskim pravima.

Pljenidba novčanih sredstava ovršenika na računima

Članak 153. (NN [106/18](https://www.zakon.hr/cms.htm?id=35587),
[114/22](https://www.zakon.hr/cms.htm?id=53854),
[152/24](https://www.zakon.hr/cms.htm?id=540205))

\(1\) Provedba ovrhe na novčanim sredstvima ovršenika obavlja se
dostavom osnove za plaćanje Financijskoj agenciji sukladno odredbama
zakona kojim se uređuje provedba ovrhe na novčanim sredstvima.

\(2\) Financijska agencija po primitku rješenja o ovrsi na temelju
ovršne ili vjerodostojne isprave i naloga za provedbu ovrhe iz stavka 4.
ovoga članka, sukladno ovom Zakonu, odmah izdaje nalog za prijenos
novčanih sredstava na račun ovrhovoditelja naznačen u osnovi za
plaćanje.

\(3\) Rješenje o ovrsi na temelju ovršne ili vjerodostojne isprave
doneseno sukladno odredbama ovoga Zakona Financijska agencija izvršava
bez odgode po izvršnosti rješenja.

\(4\) Iznimno od odredaba ovoga Zakona koje se odnose na ovršni
postupak, u postupcima u kojima je vrijednost porezne obveze utvrđena
rješenjem do 660,00 eura, ako porezni obveznik u roku iz rješenja kojim
je utvrđena obveza ne uplati naznačeni iznos, porezno tijelo može, nakon
što rješenje postane izvršno, radi naplate iznosa iz rješenja i
pripadajućih zakonskih zateznih kamata i troškova podnijeti Financijskoj
agenciji nalog za provedbu ovrhe na novčanim sredstvima po računima
poreznog obveznika sukladno posebnom zakonu.

\(5\) Nalog za provedbu ovrhe smatra se osnovom za plaćanje sukladno
propisu kojim se uređuje provedba ovrhe na novčanim sredstvima i
dostavlja se Financijskoj agenciji s učinkom pravomoćnog rješenja o
ovrsi.

Pljenidba tražbine ovršenika

Članak 154.

\(1\) Ako je predmet pljenidbe dospjela novčana tražbina ovršenika, tada
će ovrhovoditelj naložiti dužniku ovršenika da dužni iznos u roku od
osam dana umjesto ovršeniku uplati u korist propisanih uplatnih računa
radi plaćanja poreznog duga ovršenika. Primjerak rješenja o ovrsi s
nalogom mora se dostaviti i ovršeniku.

\(2\) Ako dužnik ovršenika u roku od osam dana od dana primitka naloga
nije osporio tražbinu iz stavka 1. ovoga članka, a niti izvršio nalog
poreznog tijela, porezno tijelo će donijeti rješenje o pljenidbi
njegovih novčanih sredstava u skladu s člankom 153. ovoga Zakona. U
rješenju o pljenidbi tražbine treba naznačiti broj računa i druge
podatke potrebne za pravilnu uplatu i evidentiranje tako naplaćenog
poreza.

\(3\) Ako tražbina ovršenikova dužnika u trenutku kada je ovršenikov
dužnik primio nalog iz stavka 1. ovoga članka nije dospjela, po njezinoj
dospjelosti dužan je navedeni iznos uplatiti u skladu sa stavkom 1.
ovoga članka.

\(4\) Tražbine po osnovi mjenica i drugih vrijednosnih papira
(vrijednosnica) koje se mogu prenijeti naleđem (indosamentom) plijene se
na način da ih ovrhovoditelj uzme u posjed.

\(5\) Na pljenidbu tražbine koju poslodavac ima prema zaposleniku na
temelju danih robnih, potrošačkih i drugih kredita odgovarajuće se
primjenjuju odredbe ovoga Zakona o pljenidbi plaće.

\(6\) Ako je predmet pljenidbe dospjela novčana tražbina
ovršenika-zaposlenika, tada će ovrhovoditelj rješenjem naložiti
ovršenikovu dužniku-poslodavcu da plaću ovršenika isplati u korist
propisanih uplatnih računa, uzimajući u obzir izuzeća propisana člankom
155. ovoga Zakona. Primjerak rješenja dostavlja se ovršeniku-zaposleniku
i ovršenikovu dužniku-poslodavcu.

\(7\) Ako ovršenikov dužnik-poslodavac u roku od osam dana od primitka
rješenja iz stavka 6. ovoga članka nije osporio tražbinu
ovršenika-zaposlenika, a pri isplati plaće nije izvršio nalog poreznog
tijela, porezno tijelo će donijeti rješenje o pljenidbi njegovih
novčanih sredstava u iznosu dospjelih tražbina ovršenika-zaposlenika u
skladu s člankom 153. ovoga Zakona.

\(8\) Novčane tražbine ovršenika-zaposlenika mogu se plijeniti iako nisu
dospjele.

Nepljenjive tražbine

Članak 155. (NN [106/18](https://www.zakon.hr/cms.htm?id=35587))

U postupku ovrhe ne mogu se plijeniti ovršenikove tražbine za koje su
zakonom kojim se uređuje ovršni postupak ili posebnim propisom propisana
izuzeća i ograničenja od ovrhe.

Obveza očitovanja dužnika ovršenika

Članak 156.

\(1\) Dužnik ovršenika mora ovrhovoditelja u roku od osam dana od dana
primitka rješenja o ovrsi na tražbini ovršenika obavijestiti o tome:

1\. priznaje li tražbinu kao utemeljenu

2\. koja prava prema tražbini polažu druge osobe

3\. je li i zbog kojih prava tražbina već zaplijenjena za druge
vjerovnike.

\(2\) Ako dužnik ovršenika u roku iz stavka 1. ovoga članka ospori
tražbinu, a dug nije plaćen, prvostupanjsko tijelo dužno je provjeriti
navode dužnika ovršenika te o prigovoru odlučiti rješenjem.

\(3\) Na prigovor i postupak odlučivanja po prigovoru iz stavka 2. ovoga
članka primjenjuju se odredbe članka 142. ovoga Zakona.

\(4\) Ako se rješenjem prigovor odbije ili odbaci, ovrha se nastavlja
protiv ovršenikova dužnika kao ovršenika.

Pljenidba vlasničkih i vjerovničkih vrijednosnih papira (vrijednosnica)

Članak 157.

\(1\) Zaplijenjeni vlasnički i vjerovnički vrijednosni papiri
(vrijednosnice), pod uvjetom da kotiraju, prodaju se na burzi, a ako ne
kotiraju, prodaju se na slobodnom tržištu.

\(2\) Ako zaplijenjeni vlasnički i vjerovnički papiri (vrijednosnice) ne
kotiraju na burzi, njihova prodaja mora se oglasiti u dnevnom tisku.

Pljenidba tražbine na temelju udjela u kapitalu

Članak 158.

\(1\) Pljenidbi podliježu i tražbine na temelju udjela u kapitalu.

\(2\) Javna prodaja tražbina na temelju udjela u kapitalu obvezatno se
objavljuje u dnevnom tisku.

Pljenidba pokretnina

Članak 159.

\(1\) Pokretnine koje su kod ovršenika ovrhovoditelj popisuje i plijeni
(pljenidbeni popis). Pokretnine osim novca, dragocjenosti i vrijednosnih
papira (vrijednosnica) ostavljaju se kod ovršenika, ako se time ne
ugrožava ovrha. Zaplijenjene pokretnine koje ostaju kod ovršenika treba
označiti stavljanjem pečata ili na drugi način.

\(2\) Ovršenikove pokretnine koje se nalaze u posjedu treće osobe
popisuju se i plijene prema odredbama stavka 1. ovoga članka.

\(3\) Ako treća osoba ne pristane na popis i predaju stvari ovršenika,
porezno tijelo donosi rješenje s nalogom za predaju stvari ovršenika.

\(4\) Ako treća osoba u roku od osam dana ne izvrši nalog poreznog
tijela, porezno tijelo će se naplatiti iz imovine treće osobe.

\(5\) Ako ovršenik namjerno ili krajnjom nepažnjom uništi, ošteti ili
otuđi popisane stvari, ovrhovoditelj će podnijeti kaznenu prijavu
nadležnom tijelu.

\(6\) Ovrhovoditelj je po pisanom sudskom nalogu ovlašten pretražiti
stambene prostorije. Ovrhovoditelj je ovlašten pretražiti poslovne
prostorije i spremnike te naložiti otvaranje zaključanih vrata, ako to
zahtijeva svrha ovrhe.

\(7\) Ako u provedbi ovrhe u stambenim ili poslovnim prostorijama nije
nazočan ovršenik ili član njegove obitelji ili njegov zaposlenik,
ovrhovoditelj mora kao svjedoke pozvati dvije punoljetne osobe.

Pokretnine koje se ne mogu plijeniti

Članak 160.

Ne mogu biti predmetom pljenidbe:

1\. odjeća, cipele, rublje i drugi predmeti za osobnu uporabu,
posteljina, posuđe, pokućstvo, štednjak, hladnjak, televizor, radijski
prijamnik i druge stvari za kućanstvo ako ih ovršenik i članovi njegova
kućanstva trebaju za zadovoljavanje osnovnih životnih potreba

2\. hrana i ogrjev za potrebe ovršenika i članova njegova kućanstva

3\. radna i rasplodna stoka, poljoprivredni strojevi i drugo radno oruđe
koje ovršenik kao poljoprivrednik treba za rad na svom gospodarstvu, te
sjeme za uporabu i hranu za stoku potrebnu do sljedećeg razdoblja
prinosa žetve, kosidbe i sl.

4\. knjige i druge stvari koje ovršenik treba za obavljanje svoje
znanstvene, umjetničke ili druge djelatnosti

5\. alat, oruđe, strojevi i drugi predmeti koji su ovršeniku-fizičkoj
osobi koja samostalno obavlja djelatnost nužni za obavljanje njegove
upisane djelatnosti, te sirovine i pogonsko gorivo za tri mjeseca.

Prava trećih osoba

Članak 161.

\(1\) Ako ovršenik izjavi da su popisane pokretnine vlasništvo treće
osobe, a za to ne pruži dokaze ni on ni treća osoba, ovrhovoditelj može
popisati i te predmete, ali je tu treću osobu dužan uputiti da podnese
tužbu sudu u roku od osam dana od dana dostave obavijesti o popisu radi
dokazivanja svoga prava vlasništva. Ako u tom roku ne podnese dokaz da
je tužba podnesena sudu, ovrha će se nastaviti kao da nije bilo
prigovora.

\(2\) Podnošenjem tužbe sudu u roku određenom u stavku 1. ovoga članka
obustavlja se prodaja popisanih stvari do okončanja sudskog postupka.

\(3\) Treća osoba koja se ne nalazi u posjedu stvari ne može prigovoriti
pljenidbi na temelju založnog ili povlaštenog prava. Ta osoba može
tražiti namiru iz utrška, bez obzira na to je li njezina tražbina
dospjela ili nije.

Zapisnik o popisu i procjeni pokretnina

Članak 162.

\(1\) O popisu i procjeni pokretnina ovrhovoditelj vodi zapisnik u kojem
mora navesti sve potrebne podatke i druge pojedinosti koje su se
dogodile tijekom popisivanja. Pljenidbeni popis sastavni je dio
zapisnika. Ovrhovoditelj procjenom utvrđuje vrijednost pokretnina koje
se plijene. Ta se vrijednost određuje kao cijena koja bi se mogla
postići na javnoj prodaji. U zapisnik se mora unijeti nalog o zabrani
prava raspolaganja zaplijenjenim pokretninama.

\(2\) Zapisnik o popisu i procjeni pokretnina potpisuju ovrhovoditelj,
ovršenik, odnosno punoljetni član njegova kućanstva, nazočni svjedoci i
druge službene osobe koje su bile nazočne popisivanju.

\(3\) U slučaju da ovršenik nije nazočan popisu ili ako odbije potpisati
zapisnik i razlog odbijanja, to se mora zapisnički utvrditi.

Javna prodaja pokretnina

Članak 163. (NN [114/22](https://www.zakon.hr/cms.htm?id=53854))

\(1\) Zaplijenjene se pokretnine javno prodaju. Ako je zaplijenjena lako
kvarljiva roba, ovrhovoditelj može u nazočnosti ovršenika unovčiti takvu
robu neposrednom pogodbom.

\(2\) Javna prodaja pokretnina se oglašava. Oglas mora sadržati
obavijesti o mjestu, datumu, vremenu i načinu prodaje, kao i opis
predmeta i njihovih početnih cijena.

\(3\) Oglas o javnoj prodaji pokretnina mora se vidno istaknuti na
mjestu gdje će se obaviti prodaja. Oglas se mora dostaviti ovršeniku
najmanje pet dana prije dana koji je određen za javnu prodaju.

\(4\) Ako je procijenjena vrijednost pokretnina koje se javno prodaju
veća od 66.361,40 eura, oglas se mora objaviti u dnevnom tisku.

Obavljanje javne prodaje

Članak 164.

\(1\) U javnoj prodaji kao kupci ne mogu sudjelovati ovršenik i službene
osobe koje su zaposlene u poreznim tijelima.

\(2\) Porezno tijelo može uvjetovati sudjelovanje na javnoj prodaji
polaganjem jamčevine u iznosu do 20 % procijenjene vrijednosti popisane
imovine.

\(3\) Pokretnine se prodaju po najvišoj ponuđenoj cijeni.

\(4\) Ako na prvoj javnoj prodaji nije pristigla niti jedna ponuda te se
pokretnine ne unovče po cijeni koja ne smije biti niža od dvije trećine
njihove vrijednosti utvrđene procjenom, može se u roku od najmanje pet
dana odrediti druga javna prodaja.

\(5\) Na drugoj javnoj prodaji stvari se mogu prodati po cijeni koja ne
može biti niža od polovine vrijednosti utvrđene procjenom. Ako se
pokretnine ne prodaju niti na drugoj javnoj prodaji, porezno tijelo može
odlučiti o načinu prodaje.

Zapisnik o javnoj prodaji

Članak 165.

\(1\) O javnoj prodaji ovrhovoditelj je dužan voditi zapisnik. U
zapisnik se unose svi podaci o načinu i tijeku prodaje.

\(2\) Zapisnik o izvršenoj javnoj prodaji pokretnina dostavlja se
ovršeniku u roku od tri dana od dana izvršene prodaje.

Pljenidba na imovinskim pravima

Članak 166.

\(1\) Za pljenidbu imovinskih prava primjenjuju se odredbe o pljenidbi
nad pokretninama i tražbinama, osim ako se radi o imovinskim pravima
koja su predmet ovrhe nad nekretninama.

\(2\) Učinci pljenidbe nastupaju u trenutku kada je ovršeniku priopćena
zabrana raspolaganja imovinskim pravima.

Učinak pljenidbe

Članak 167. (NN [106/18](https://www.zakon.hr/cms.htm?id=35587))

\(1\) Porezno tijelo pljenidbom stječe založno pravo na zaplijenjenoj
imovini.

\(2\) Primjerak rješenja o ovrsi kojim se nalaže pljenidba dostavlja se
tijelu nadležnom za vođenje upisnika propisanih odredbama zakona kojim
se uređuje ovršni postupak, odnosno drugoga posebnog zakona kojim se
uređuje vođenje upisnika stvari ili prava radi provedbe zabilježbe
ovrhe.

\(3\) Založno pravo po osnovi ranije pljenidbe ima prednost pred
založnim pravom po osnovi kasnije pljenidbe.

Prestanak obveze iz poreznog jamstva

Članak 168.

Obveza iz poreznog jamstva prestaje kad se porezni dug u cijelosti
naplati od poreznog obveznika ili poreznog jamca.

Provođenje ovrhe nad nekretninama

Članak 169.

Prijedlog za ovrhu na nekretninama i prijedlog za provedbu mjera
osiguranja na nekretninama nadležnom sudu podnosi nadležno državno
odvjetništvo, na zahtjev Porezne uprave, odnosno Carinske uprave.

Troškovi ovrhe i osiguranja

Članak 170. (NN [114/22](https://www.zakon.hr/cms.htm?id=53854),
[152/24](https://www.zakon.hr/cms.htm?id=540205))

\(1\) Troškove ovrhe i osiguranja snosi ovršenik. Ako ima više
ovršenika, oni su solidarni dužnici.

\(2\) Troškovi koji nisu utvrđeni ovršnim rješenjem utvrđuju se posebnim
rješenjem u roku od osam dana od nastanka.

\(3\) Najmanji iznos troškova ovrhe i osiguranja iznosi 30,00 eura i
naplaćuje se u postupku ovrhe.

##### Odjeljak 3. MJERE OSIGURANJA

Pljenidba radi osiguranja naplate

Članak 171. (NN [106/18](https://www.zakon.hr/cms.htm?id=35587),
[152/24](https://www.zakon.hr/cms.htm?id=540205))

\(1\) Ako porezno tijelo u tijeku postupka dokaže da postoji
vjerojatnost da porezni obveznik ili porezni jamac onemogući naplatu još
nedospjelog iznosa poreza, mogu se poduzeti mjere za osiguranje naplate.

\(2\) Mjere osiguranja naplate sastoje se u zabrani raspolaganja
novčanim sredstvima na računima poreznog obveznika, u popisu pokretnina,
tražbina i drugih imovinskih prava, zabrani raspolaganja tražbinama
poreznog obveznika, oduzimanjem pokretnina i predbilježbi založnog prava
na nekretnini.

\(3\) Mjere osiguranja naplate iz stavka 2. ovoga članka mogu se
poduzeti radi naplate neutvrđenog iznosa porezne obveze čim je pokrenut
postupak utvrđivanja ako porezno tijelo dokaže vjerojatnost da bi
porezni obveznik mogao onemogućiti naplatu.

\(4\) Mjere osiguranja naplate iz stavka 2. ovoga članka mogu se
poduzeti radi naplate neutvrđenog iznosa porezne obveze ako poduzetnik
ne vodi poslovne knjige ili ne dostavlja porezne prijave.

\(5\) Pljenidba radi osiguranja naplate može se odgoditi ili obustaviti
ako porezni obveznik osigura plaćanje sredstvima osiguranja plaćanja iz
članka 134. stavka 1. ovoga Zakona.

\(6\) Postupak osiguranja može se provoditi najduže do 30 dana od dana
nastupanja uvjeta za ovrhu. U slučaju da su nastupile okolnosti zbog
kojih se osiguranje više ne može provoditi, postupak osiguranja se
obustavlja, a Financijskoj agenciji nalaže se zaplijenjena sredstva
vratiti na račun protivnika osiguranja.

\(7\) Kada nastupe uvjeti za ovrhu radi naplate osigurane tražbine,
porezno tijelo istim će rješenjem obustaviti postupak osiguranja,
odrediti ovrhu te naložiti Financijskoj agenciji prijenos sredstava
zaplijenjenih po rješenju o osiguranju radi namirenja tražbine iz
rješenja o ovrsi.

\(8\) U slučaju iz stavka 7. ovoga članka, ako tražbina iz rješenja nije
namirena iz prenesenih zaplijenjenih sredstava, rješenje o ovrsi za
preostali iznos tražbine zadržava prednosni red koji je steklo rješenje
o osiguranju.

\(9\) Provedbom mjere osiguranja predlagatelj osiguranja stječe založno
pravo, osim u slučaju iz stavaka 3. i 4. ovoga članka.

#### POGLAVLJE V. POSEBNE ODREDBE O POSTUPKU UTVRĐIVANJA ZLOUPORABE PRAVA

Utvrđivanje zlouporabe prava u porezno-dužničkom odnosu

Članak 172. (NN [152/24](https://www.zakon.hr/cms.htm?id=540205))

\(1\) Postupak utvrđivanja zlouporabe prava iz porezno-dužničkog odnosa
je dio poreznog postupka koji porezno tijelo po službenoj dužnosti
pokreće i provodi nad osobama koje u skladu s člankom 32. ovoga Zakona
odgovaraju kao porezni jamci radi provjere i utvrđivanja činjenica koje
ukazuju na postupanje koje ima obilježje zlouporabe prava, a koje za
posljedicu ima nemogućnost podmirenja obveza iz porezno-dužničkog
odnosa.

\(2\) Postupak utvrđivanja zlouporabe prava iz porezno-dužničkog odnosa
osoba koje u skladu s člankom 32. ovoga Zakona odgovaraju kao porezni
jamci, provodi se po saznanju za postojanje indicija da je izvršena
zlouporaba prava.

\(3\) Postupak naplate od poreznog jamca provest će se u slučaju
nemogućnosti naplate poreznog duga od poreznog obveznika primjenom svih
oportunih mjera prisilne naplate.

Ovlaštene osobe

Članak 173.

\(1\) Postupak utvrđivanja zlouporabe prava iz porezno-dužničkog odnosa
provode ovlašteni službenici službe za ovršni postupak i porezni
revizori.

\(2\) Osim osoba iz stavka 1. ovoga članka, za obavljanje pojedinih
zadataka čelnik poreznog tijela može ovlastiti i druge stručno
osposobljene osobe.

Dopustivost provedbe postupka utvrđivanja zlouporabe prava

Članak 174.

\(1\) Postupak utvrđivanja zlouporabe prava može se obavljati kod svih
poreznih obveznika i drugih osoba koje raspolažu činjenicama i dokazima
bitnima za odlučivanje.

\(2\) Postupak utvrđivanja zlouporabe prava može se obavljati za
razdoblje za koje nije nastupila zastara prava na utvrđivanje poreza i
kamata te zastara prava na naplatu poreza.

Predmet postupka utvrđivanja zlouporabe prava

Članak 175.

\(1\) U postupku utvrđivanja zlouporabe prava utvrđuje se da li osoba
nad kojom se postupak provodi:

1\. koristi društvo za to da bi postigla cilj koji joj je inače
zabranjen

2\. koristi društvo da bi oštetila porezno tijelo

3\. protivno zakonu upravlja imovinom društva kao da je to njezina
imovina ili imovina povezanih društava ili osoba

4\. u svoju korist ili u korist neke druge osobe umanji imovinu društva,
iako je znala ili mogla znati da neće moći podmiriti svoje obveze

5\. sklapa pravne poslove ili raspolaže imovinom društva na način opisan
u članku 31. ovoga Zakona.

\(2\) Ako je poduzetnik fizička osoba, postupak utvrđivanja zlouporabe
prava može obuhvaćati i one činjenice koje nisu u vezi s njegovom
gospodarskom djelatnošću.

\(3\) Postupak utvrđivanja zlouporabe prava kod društava kapitala ili
društava osoba obuhvaća i provjeru odnosa bitnih za oporezivanje između
člana društva i samog društva.

Obavijest o postupku utvrđivanja zlouporabe prava

Članak 176. (NN [106/18](https://www.zakon.hr/cms.htm?id=35587))

\(1\) Obavijest o postupku utvrđivanja zlouporabe prava mora biti
dostavljena poreznom obvezniku najkasnije osam dana prije početka
postupka.

\(2\) Iznimno, stavak 1. ovoga članka ne primjenjuje se ako bi se time
ugrozila svrha postupka. U tom slučaju obavijest se predaje poreznom
obvezniku neposredno prije početka postupka.

\(3\) Obavijest iz stavka 1. ovoga članka mora se izdati u pisanom
obliku te mora sadržavati:

1\. naziv poreznog tijela, broj i datum poreznog akta

2\. ime i prezime, odnosno naziv poreznog obveznika kome se upućuje

3\. pravni i činjenični temelj

4\. predmet postupka ili druge radnje koje će se provesti u postupku

5\. razdoblje koje je predmet postupka

6\. datum početka postupka

7\. obvezu sudjelovanja poreznog obveznika u postupku i pravne
posljedice zbog ometanja postupka ili odbijanja sudjelovanja i davanja
obavijesti

8\. potpis ovlaštene osobe ili elektronički potpis ili elektronički
pečat poreznog tijela.

Zapisnik o utvrđivanju zlouporabe prava

Članak 177.

\(1\) U postupku utvrđivanja zlouporabe prava sastavlja se zapisnik.

\(2\) Zapisnik treba sadržavati:

1\. naziv poreznog tijela, broj i datum poreznog akta

2\. ime i prezime, odnosno naziv poreznog obveznika

3\. pravni i činjenični temelj

4\. imena ovlaštenih osoba koje su provele postupak

5\. opis radnja, činjenica i dokaza provedenih u postupku po kojima su
utvrđene zlouporabe prava.

Zapisnik se mora voditi uredno, u njemu se ništa ne smije dodati ili
mijenjati, prekrižena mjesta moraju ostati čitljiva, a ako zapisnik ima
više listova, svaka stranica mora biti označena rednim brojem i
potpisana.

\(3\) Na zapisnik porezni obveznik ima pravo podnijeti prigovor u roku
koji ne može biti kraći od pet dana, a niti dulji od 20 dana, računajući
od dana primitka zapisnika.

\(4\) Porezno tijelo dužno je razmotriti prigovor na zapisnik, te ako
prigovor ne usvoji, razloge neusvajanja treba navesti u obrazloženju
poreznog rješenja.

\(5\) Ako su prigovorom iznesene nove činjenice i materijalni dokazi
zbog kojih bi trebalo promijeniti činjenično stanje utvrđeno u zapisniku
ili izmijeniti prijašnje pravne ocjene, porezno tijelo će o takvim
činjenicama i materijalnim dokazima ili novim pravnim ocjenama sastaviti
dopunski zapisnik. Na dopunski zapisnik ne može se podnijeti prigovor.

\(6\) Na temelju činjenica navedenih u zapisniku i u dopunskom zapisniku
u slučaju iz stavka 5. ovoga članka donosi se rješenje.

\(7\) Rješenje iz stavka 6. ovoga članka donosi se najkasnije u roku od
60 dana od dana uručenja zapisnika ili dopunskog zapisnika.

#### POGLAVLJE VI. PRAVNI LIJEK

Dopustivost i podnošenje žalbe

Članak 178.

\(1\) Protiv poreznog akta kojim je odlučeno o pojedinačnim pravima i
obvezama iz porezno-pravnog odnosa može se podnijeti žalba.

\(2\) Žalba se može podnijeti i onda kada žalitelj istakne kako o
njegovu zahtjevu za donošenjem poreznog akta nije donesena odluka u
propisanom roku.

\(3\) Protiv rješenja kojim je odlučeno o žalbi može se podnijeti tužba
nadležnom sudu.

\(4\) Podnesena tužba ne odgađa izvršenje poreznog akta.

Pravo na podnošenje žalbe

Članak 179.

Žalbu na porezni akt može podnijeti svaka osoba o čijim se pravima ili
obvezama odlučivalo u prvostupanjskom poreznom postupku i svaka osoba
koja za to ima pravni interes.

Žalbeni rok

Članak 180.

Žalba se podnosi u roku od trideset dana od dana primitka poreznog akta.

Podnošenje žalbe

Članak 181.

\(1\) Žalba se podnosi nadležnom drugostupanjskom poreznom tijelu, a
predaje neposredno ili poštom preporučeno, odnosno izjavljuje na
zapisnik prvostupanjskom poreznom tijelu. Dovoljno je da je iz žalbe
razvidno tko je žalitelj i koji se porezni akt pobija.

\(2\) Žalba podnesena u roku, a predana nenadležnom tijelu, ne može se
odbaciti kao nepravodobna.

\(3\) U žalbi treba navesti porezni akt protiv kojega se podnosi žalba i
žalbene razloge zbog kojih se zahtijeva poništenje, izmjena ili ukidanje
toga poreznog akta, te dokaze kojima se žalba obrazlaže.

\(4\) Žalitelj mora žalbu potpisati, a u slučaju podnošenja žalbe u
elektroničkom obliku potpisuje ju na način propisan člankom 74.a stavkom
3. ovoga Zakona.

Postupanje prvostupanjskog tijela po žalbi

Članak 182.

\(1\) Ako žalba nije dopuštena, nije podnesena od ovlaštene osobe ili
nije podnesena u roku, prvostupanjsko porezno tijelo žalbu će odbaciti.

\(2\) Protiv rješenja o odbacivanju žalbe može se podnijeti žalba.

\(3\) Prvostupanjsko porezno tijelo će porezni akt izmijeniti tijekom
postupka po žalbi:

1\. ako ocijeni da je žalba opravdana i nije nužno provoditi novi
ispitni postupak

2\. ako ocijeni da je provedeni postupak bio nepotpun, a to je moglo
biti od utjecaja na rješavanje

3\. ako žalitelj u žalbi iznosi takve činjenice i dokaze koji bi mogli
biti od utjecaja na drukčije rješavanje stvari

4\. ako je žalitelju moralo biti omogućeno da sudjeluje u postupku

5\. ako je žalitelj propustio sudjelovati u postupku, ali je u žalbi
opravdao to propuštanje.

\(4\) Prvostupanjsko porezno tijelo će u žalbenom postupku žalbu
usvojiti i novim poreznim aktom zamijeniti porezni akt koji se žalbom
pobija, i to:

1\. u slučaju iz stavka 3. točke 1. ovoga članka bez provođenja
dopunskog postupka

2\. u slučaju iz stavka 3. točaka 2., 3., 4. i 5. ovoga članka uz
provođenje dopunskog postupka.

\(5\) Protiv novoga poreznog akta porezni obveznik može podnijeti žalbu.

\(6\) Novi porezni akt može se izmijeniti do donošenja odluke o žalbi.

Tijelo nadležno za rješavanje o žalbi

Članak 183.

O žalbi protiv poreznog akta koji je donijelo prvostupanjsko porezno
tijelo odlučuje nadležno drugostupanjsko porezno tijelo određeno
zakonom.

Sudionici žalbenog postupka

Članak 184.

U žalbenom postupku sudjeluju:

1\. žalitelj

2\. osoba pozvana da sudjeluje u postupku.

Poziv na sudjelovanje u postupku

Članak 185.

\(1\) Drugostupanjsko porezno tijelo po službenoj dužnosti ili na
temelju zahtjeva poreznog obveznika uključit će u postupak one osobe
čiji bi pravni interes mogao odlukom poreznog tijela biti pogođen, a
prije svega osobe koje, uz poreznog obveznika, jamče za njegov porezni
dug. Prije nego što porezno tijelo uključi navedene osobe u postupak
mora omogućiti podnositelju žalbe da se o toj činjenici očituje.

\(2\) Osobi pozvanoj na sudjelovanje u postupku treba priopćiti sve
zahtjeve i izjave ostalih sudionika. Ta osoba ima pravo očitovati se,
davati izjave o činjenicama i postavljati vlastite zahtjeve u okviru
žaliteljevih zahtjeva.

Pravni učinak žalbe

Članak 186.

\(1\) Žalba odgađa izvršenje pobijanoga poreznog akta do dostave
rješenja o žalbi.

\(2\) Iznimno od odredbe stavka 1. ovoga članka, žalba ne odgađa
izvršenje pobijanog poreznog akta koji je donesen neposrednim
rješavanjem na temelju članka 87. ovoga Zakona.

Odustanak od žalbe

Članak 187.

Podnositelj žalbe može odustati od žalbe sve do otpreme rješenja o
žalbi.

Privremeno prekidanje postupka

Članak 188.

\(1\) Ako rješenje o žalbi potpuno ili djelomično ovisi o prethodnom
pitanju koje je predmet sudskog spora ili je u nadležnosti drugog tijela
državne uprave, nadležno drugostupanjsko porezno tijelo može zaključkom
privremeno prekinuti postupak do okončanja sudskog spora ili do
donošenja odluke nadležnog tijela državne uprave.

\(2\) Za vrijeme trajanja privremenog prekida postupka iz stavka 1.
ovoga članka ne teku zastarni rokovi.

Žalbeni postupak i izvedba dokaza

Članak 189.

\(1\) Nadležno drugostupanjsko porezno tijelo dužno je ispitati
zakonitost pobijanog poreznog akta u cijelosti. Ako drugostupanjsko
porezno tijelo utvrdi da je pobijani porezni akt nezakonit, poništit će
porezni akt i samo riješiti stvar.

\(2\) Iznimno, kad je za donošenje novog poreznog akta, obzirom na
prirodu stvari, nužno rješavanje prvostupanjskog poreznog tijela, a
drugostupanjsko porezno tijelo utvrdi da rješenje treba poništiti,
dostavit će predmet na ponovno rješavanje prvostupanjskom poreznom
tijelu.

\(3\) Nadležno drugostupanjsko porezno tijelo može odlučiti zbog
složenosti sporne stvari ili ako ocijeni da je to potrebno radi boljeg
razjašnjavanja stanja stvari, da će se u postupku po žalbi izvoditi
dokazi.

\(4\) Ako nadležno drugostupanjsko porezno tijelo u slučaju iz stavka 2.
ovoga članka izvodi dokaze, poreznom obvezniku uputit će se poziv za
sudjelovanje u postupku. Neodazivanje pozivu poreznog obveznika ne
zadržava rad drugostupanjskoga poreznog tijela.

\(5\) Ako se pobijani porezni akt izmijeni prije donošenja rješenja o
žalbi, tada predmetom postupka po žalbi postaje i novi porezni akt.

\(6\) Rješenje o žalbi porezno tijelo mora donijeti i dostaviti stranci
najkasnije u roku od dva mjeseca računajući od dana predaje žalbe.

Mijenjanje i poništavanje rješenja u vezi s upravnim sporom

Članak 190.

\(1\) Porezno tijelo protiv čijeg je rješenja pravodobno podnesena tužba
nadležnom sudu može do okončanja spora poništiti ili izmijeniti svoje
rješenje iz onih razloga iz kojih bi sud mogao poništiti to rješenje.

\(2\) Poništavanje ili izmjena rješenja iz stavka 1. ovoga članka može
se izvršiti samo ako se na taj način otklanja nezakonitost rješenja i
ako se time porezni obveznik ne dovodi u lošiji položaj.

\(3\) Porezno rješenje iz stavka 1. ovoga članka dostavlja se poreznom
obvezniku i nadležnom sudu.

Troškovi postupka

Članak 190.a (NN [152/24](https://www.zakon.hr/cms.htm?id=540205))

U poreznim postupcima svaki sudionik porezno-pravnog i porezno-dužničkog
odnosa snosi svoje troškove, osim ako je ovim Zakonom propisano
drukčije.

#### POGLAVLJE VII. PREKRŠAJNE ODREDBE

Porezni prekršaj

Članak 191.

\(1\) Porezni prekršaj je povreda poreznog propisa koja je kao prekršaj
propisana ovim Zakonom i posebnim zakonima o pojedinim vrstama poreza.

\(2\) Prekršajni postupak u prvom stupnju vodi i rješenje o prekršaju
donosi vijeće za prekršajni postupak nadležnog područnog ureda Porezne
uprave, odnosno Carinske uprave.

\(3\) Ministar financija, na prijedlog ravnatelja Porezne uprave, može
imenovati više vijeća za prekršajni postupak u područnim uredima.

\(4\) Vijeće za prekršajni postupak ima predsjednika i dva člana koje na
prijedlog ravnatelja Porezne uprave imenuje ministar financija.

\(5\) Predsjednik vijeća za prekršajni postupak predsjeda i rukovodi
radom vijeća.

\(6\) Za predsjednika vijeća za prekršajni postupak može se imenovati
osoba koja je diplomirani pravnik s položenim pravosudnim ispitom.

\(7\) Vijeće za prekršajni postupak može ovlastiti člana vijeća za
vođenje postupka i donošenje odluka tijekom postupka, osim donošenja
odluke o prekršaju.

\(8\) O žalbi na rješenje doneseno u prvostupanjskom prekršajnom
postupku rješava Visoki prekršajni sud, osim ako Prekršajnim zakonom
nije propisano drugačije.

\(9\) Na prekršajni postupak koji vodi porezno tijelo primjenjuju se
odredbe Prekršajnog zakona.

Najteži porezni prekršaji

Članak 192. (NN [106/18](https://www.zakon.hr/cms.htm?id=35587),
[121/19](https://www.zakon.hr/cms.htm?id=42195),
[114/22](https://www.zakon.hr/cms.htm?id=53854),
[152/24](https://www.zakon.hr/cms.htm?id=540205))

\(1\) Novčanom kaznom u iznosu od 2650,00 do 66.360,00 eura kaznit će se
pravna osoba:

1\. ako ne izdaje račune (članak 62. stavak 1. i 5.)

2\. ako ne iskazuje isporuke dobara i usluga preko naplatnog uređaja ili
na drugi odgovarajući način, a naplaćuje ih gotovinom ili ne iskazuje
ili ne iskazuje potpuno i/ili točno i/ili pravodobno i/ili uredno
(članak 62. stavak 4.)

3\. ako ne vodi poslovne knjige i evidencije radi oporezivanja prema
poreznim propisima koji se primjenjuju u Republici Hrvatskoj (članak 62.
stavak 5.)

4\. ako knjiženja i druga evidentiranja u poslovnim knjigama ne obavlja
potpuno ili točno ili pravodobno ili uredno (članak 66. stavak 1.)

5\. ako poslovne knjige, druge evidencije i knjigovodstvene isprave ne
čuva u rokovima propisanim zakonom (članak 66. stavak 18.)

6\. ako ne uruči ispis elektronički vođenih poslovnih knjiga, evidencija
i izvješća i drugih podataka koji izravno ili neizravno utječu na
utvrđivanje porezne osnovice, ili ne omogući pristup i nadzor podataka
elektronički vođenih poslovnih knjiga, evidencija i izvješća, ili ne
omogući pristup podacima koji izravno ili neizravno utječu na
utvrđivanje porezne osnovice ili ne omogući pristup i nadzor računalnog
ili drugog elektroničkog sustava i baza podataka, odnosno ako ne osigura
podatke na propisani način, ili ne osigura odgovarajuću zaštitu, tajnost
i cjelovitost podataka (članak 67. stavak 1., 2.i 4.)

7\. ako ne osigura čuvanje podataka u elektroničkom obliku, ako ne
dopusti pristup podacima u elektroničkom obliku, ako ne osigura
čitljivost izvornih podataka bez obzira na okolnosti promjene opreme
korištenih sustava ili programa, ako ne osigura njihovo pravilno
spremanje i čuvanje za propisano razdoblje, ako ne omogući pristup
elektronički vođenim poslovnim knjigama, evidencijama, izvješćima i
drugim podacima koji izravno ili neizravno utječu na utvrđivanje porezne
osnovice i u slučajevima kada se čuvaju u elektroničkom obliku kod
drugih osoba ili u drugim zemljama, ako ne pohrani i čuva podatke u
obliku koji dopušta nadzor u razumnom vremenu ili ako ne omogući
kopiranje mrežnih podataka, podataka na internetu i podataka sa računala
i druge opreme (članak 67. stavak 5.)

8\. ako odbije sudjelovati u poreznom postupku (članak 69. i članak 71.)

9\. ako se ne odazove na poziv poreznog tijela (članak 78.)

10\. ako ne predoči poslovne knjige, evidencije, poslovnu dokumentaciju
i druge isprave na zahtjev poreznog tijela (članak 81. stavak 1.)

11\. ako ne dostavi Poreznoj upravi u zakonom propisanom roku ili na
njezin zahtjev podatke o prometu računa u eurima i deviznih računa
pravnih osoba, fizičkih osoba koje obavljaju registriranu djelatnost
obrta, slobodnih zanimanja i građana, uključivo i podatke o prometu
tekućih računa i štednih uloga (članak 114. stavak 1. i 2.)

12\. ako ne dopusti obavljanje poreznog nadzora (članak 117. stavak 1.).

\(2\) Novčanom kaznom od 1320,00 do 39.810,00 eura za prekršaj iz
stavka 1. ovoga članka kaznit će se fizička osoba obrtnik i fizička
osoba koja obavlja drugu samostalnu djelatnost.

\(3\) Novčanom kaznom od 130,00 do 5300,00 eura za prekršaj iz stavka 1.
točke 8. i 9. ovoga članka kaznit će se fizička osoba.

\(4\) Novčanom kaznom u iznosu od 660,00 do 5300,00 eura kaznit će se i
odgovorna osoba u pravnoj osobi za prekršaje iz stavka 1. ovoga članka.

\(5\) Za ponovljeni prekršaj iz stavka 1. ovog članka, kaznit će se za
prekršaj pravna osoba novčanom kaznom u iznosu od 3980,00 do 92.900,00
eura, fizička osoba obrtnik i fizička osoba koja obavlja drugu
samostalnu djelatnost novčanom kaznom u iznosu od 2650,00 do 53.080,00
eura, fizička osoba novčanom kaznom u iznosu od 260,00 do 5300,00 eura,
a odgovorna osoba u pravnoj osobi novčanom kaznom u iznosu od 1060,00 do
6630,00 eura.

\(6\) Utvrđeni višak gotovine koji nije iskazan preko naplatnog uređaja
oduzet će se kao imovinska korist, a povodom prekršaja opisanog u
stavku 1. točki 2. ovoga članka.

Teži porezni prekršaji

Članak 193. (NN [106/18](https://www.zakon.hr/cms.htm?id=35587),
[121/19](https://www.zakon.hr/cms.htm?id=42195),
[114/22](https://www.zakon.hr/cms.htm?id=53854),
[152/24](https://www.zakon.hr/cms.htm?id=540205))

\(1\) Novčanom kaznom u iznosu od 660,00 do 39.810,00 eura kaznit će se
pravna osoba:

1\. ako kao pružatelj usluga pristupa internetu ne blokira pristup
sadržaju prema nalogu o zabrani rada koji izdaje nadležno tijelo putem
nadležne regulatorne agencije za mrežne djelatnosti (članak 44. stavak
4.)

2\. ako pružatelj platnih usluga ne onemogući bez odgađanja izvršenje
platne transakcije u korist poslovnih subjekata koji nedozvoljeno
obavljaju gospodarsku djelatnost putem interneta, na osnovu podataka
objavljenih na mrežnim stranicama Porezne uprave o poslovnim subjektima
koji određenu gospodarsku djelatnost obavljaju u skladu s posebnim
propisom kojim se uređuje ta djelatnost (članak 44.a stavci 2. i 3.)

3\. ako netočno vodi evidencije ili je za iskazane isporuke dobara i
usluga preko naplatnog uređaja utvrđen manjak gotovine (članak 62.
stavci 4. i 5.)

4\. ako evidencije o dnevnom gotovinskom prometu ne vodi na mjestu na
kojem se ti primici ostvaruju ili ne osigurava dostupnost evidencija
poreznom tijelu (članak 66. stavak 6.)

5\. ako poslovne knjige i druge evidencije ne vodi u skladu s načinom
oporezivanja (članak 66. stavak 8.)

6\. ako pri vođenju poslovnih knjiga i drugih evidencija u elektroničkom
obliku ne osigura raspoložive, čitljive i sustavne podatke (članak 66.
stavak 9.)

7\. ako ne prijavi činjenice bitne za utvrđivanje njegove porezne obveze
u zakonskom roku (članak 68. stavak 4.)

8\. ako ne podnese poreznu prijavu na poziv poreznog tijela (članak 73.
stavak 2.)

9\. ako ne podnese poreznu prijavu poreznom tijelu u propisanom roku
(članak 73. stavak 4.)

10\. ako uz poreznu prijavu ne priloži dokumentaciju sukladno poreznim
propisima (članak 74. stavak 3.)

11\. ako ne podnese elektroničkim putem poreznu prijavu ili druge
podatke potrebne za oporezivanje (članak 74. stavak 6.)

12\. ako ne omogući pristup i preuzimanje dokumenata koji su pohranjeni
u u elektroničkom obliku (članak 74. stavak 9.)

13\. ako ne izvrši ispravak prijave u roku od 15 dana od dana izvršnosti
odluke kada je temeljem činjenica utvrđenih rješenjem poreznog nadzora
ili drugog tijela nužno izvršiti ispravak prijave ili ako ne izvrši
ispravak prijave u roku od 15 dana od dana pravomoćnosti sudske odluke
(članak 76. stavak 7. i 8.)

14\. ako na zahtjev poreznog tijela ne dostavi podatke potrebne za
utvrđivanje porezne obveze, provedbu ovrhe i mjera osiguranja (članak
79. stavak 1.)

15\. ako ne omogući obavljanje poreznog nadzora ovlaštenoj osobi za
provođenje nadzora na njezin zahtjev (članak 121. stavak 4.)

16\. ako ne sudjeluje u utvrđivanju činjeničnog stanja bitnog za njegovo
oporezivanje na način da ne da obavijesti i ne predoči poslovnu
dokumentaciju na zahtjev poreznog tijela, ne imenuje osobu koja će to
raditi u njegovo ime (članak 122. stavak 1.).

\(2\) Novčanom kaznom u iznosu od 260,00 do 26.540,00 eura za prekršaj
iz stavka 1. ovoga članka kaznit će se fizička osoba obrtnik i fizička
osoba koja obavlja drugu samostalnu djelatnost.

\(3\) Novčanom kaznom u iznosu od 60,00 do 3980,00 eura za prekršaj iz
stavka 1. točaka 6., 7., 8., 9., 10., 11., 12., 13. i 14. ovoga članka
kaznit će se fizička osoba.

\(4\) Novčanom kaznom u iznosu od 390,00 do 3980,00 eura kaznit će se i
odgovorna osoba u pravnoj osobi za prekršaje iz stavka 1. ovoga članka.

\(5\) Za ponovljeni prekršaj iz stavka 1. ovoga članka kaznit će se za
prekršaj pravna osoba novčanom u iznosu od 1060,00 do 53.080,00 eura,
fizička osoba obrtnik i fizička osoba koja obavlja drugu samostalnu
djelatnost novčanom kaznom u iznosu od 390,00 do 39.810,00 eura, fizička
osoba novčanom kaznom u iznosu od 130,00 do 5300,00 eura, a odgovorna
osoba u pravnoj osobi novčanom kaznom u iznosu od 660,00 do 6630,00
eura.

Lakši porezni prekršaji

Članak 194. (NN [121/19](https://www.zakon.hr/cms.htm?id=42195),
[114/22](https://www.zakon.hr/cms.htm?id=53854))

\(1\) Novčanom kaznom u iznosu od 260,00 do 26.540,00 eura kaznit će se
pravna osoba:

1\. ako poslovne knjige i druge evidencije s pripadajućom dokumentacijom
ne čuva na mjestu propisanom zakonom (članak 66. stavak 9.)

2\. ako na početku poslovanja i krajem svake poslovne godine ne popiše
svu imovinu i obveze (članak 66. stavak 14.)

3\. ako ne popiše imovinu i obveze pri promjenama cijena dobara ili
prilikom statusnih promjena ili prestanka obavljanja djelatnosti ili
prilikom otvaranja postupka stečaja ili likvidacije (članak 66. stavak
15.)

4\. ako na zahtjev poreznog tijela ne stavi na raspolaganje
dokumentaciju o elektroničkom sustavu korištenom za vođenje poslovnih
knjiga, evidencija i izvješća na propisani način (članak 67. stavak 7.)

5\. ako ne prijavi činjenicu stjecanja većinskog udjela ili činjenicu da
je u sustavu povezanih društava, u propisanom roku (članak 68. stavak 2.
i 4.)

6\. ako ne prijavi činjenicu promjene većinskog vlasnika u propisanom
roku (članak 68. stavak 3. i 4.)

7\. ako ne dostavi poreznom tijelu podatke o osobi i ovlašteniku za koje
vodi račun, čuva ili kao zalog uzima vrijednosti ili ustupa pretinac
(članak 72.)

8\. ako u poreznoj prijavi iskaže netočne ili neistinite podatke (članak
74. stavak 2.)

9\. ako ne izda poreznom obvezniku dokumentaciju potrebnu za poreznu
prijavu (članak 74. stavak 4.)

10\. ako se ne odazove na poziv poreznog tijela radi davanja obavijesti
usmeno na službenom mjestu poreznog tijela (članak 79. stavak 4.)

11\. ako na traženje poreznog tijela ne dostavi obavijest u pisanom
obliku ili obavijest ne dostavi pravodobno (članak 79. stavak 7.)

12\. ako ne podnese pravovremeno statistička izvješća Poreznoj upravi za
potrebe utvrđivanja činjenica bitnih za oporezivanje (članak 79. stavak
9.)

13\. ako ometa očevid (članak 82. stavak 1.)

14\. ako kao ovršenik koji na zahtjev poreznog tijela ne da podatke ili
da netočne i nepotpune podatke o svojoj imovini i dohotku (članak 139.)

15\. Financijska agencija, ako ne postupi u skladu s člankom 153. ovoga
Zakona.

\(2\) Novčanom kaznom od 130,00 do 13.270,00 eura za prekršaj iz
stavka 1. točke 1. do 5. i 7. do 14. ovoga članka kaznit će se fizička
osoba obrtnik i fizička osoba koja obavlja drugu samostalnu djelatnost.

\(3\) Novčanom kaznom od 20,00 do 2650,00 eura za prekršaj iz stavka 1.
točke 8., 10., 11. i 12. ovoga članka kaznit će se fizička osoba.

\(4\) Novčanom kaznom u iznosu od 260,00 do 2650,00 eura kaznit će se i
odgovorna osoba u pravnoj osobi za prekršaje iz stavka 1. ovoga članka.

\(5\) Za ponovljeni prekršaj iz stavka 1. ovog članka kaznit će se za
prekršaj pravna osoba novčanom kaznom u iznosu od 530,00 do 39.810,00
eura, fizička osoba obrtnik i fizička osoba koja obavlja drugu
samostalnu djelatnost novčanom kaznom u iznosu od 260,00 do 26.540,00
eura, fizička osoba novčanom kaznom u iznosu od 50,00 do 3980,00 eura, a
odgovorna osoba u pravnoj osobi novčanom kaznom u iznosu od 530,00 do
3980,00 eura.

#### POGLAVLJE VIII. OVLASTI VLADE REPUBLIKE HRVATSKE

Članak 195.

Uvjete, način i postupak odlučivanja o pravima poreznog tijela iz
porezno-dužničkog odnosa u predstečajnom i stečajnom postupku propisuje
Uredbom Vlada Republike Hrvatske.

#### POGLAVLJE IX. PRIJELAZNE I ZAVRŠNE ODREDBE

Članak 196.

\(1\) Ovlašćuje se ministar financija da u roku od 60 dana od stupanja
na snagu ovoga Zakona donese pravilnike iz članka 9. stavka 3., članka
10. stavka 4., članka 19. stavka 6., članka 38. stavka 2., članka 67.
stavka 11., članka 68. stavka 5., članka 70. stavka 3., članka 74.
stavka 10., članka 76. stavka 9., članka 79. stavka 10. i članka 104.
stavka 13.

\(2\) Pravilnici doneseni na temelju odredbi Općeg poreznog zakona
(»Narodne novine«, br. 147/08., 18/11., 78/12., 136/12., 73/13., 26/15.
i 44/16.) ostaju na snazi do stupanja na snagu pravilnika iz stavka 1.
ovoga članka, i to:

-- Pravilnik o postupanju u dobroj vjeri sudionika porezno-pravnog
odnosa, gospodarskoj cjelini te obrascima prijave činjenica za koje
postoji obveza prijavljivanja i izjave o izvorima stjecanja imovine
(»Narodne novine«, br. 59/09.)

-- Pravilnik o obvezujućim mišljenjima, ispravku prijave, statističkim
izvješćima i poreznoj nagodbi (»Narodne novine«, br. 78/15. i 16/16.)

-- Pravilnik o utvrđivanju visine nagrada i naknada troškova zastupniku
po službenoj dužnosti (»Narodne novine«, br. 59/09.)

-- Pravilnik o obliku, sadržaju, roku i načinu dostave poslovnih knjiga,
evidencija i izvješća koji se čuvaju u elektroničkom obliku (»Narodne
novine«, br. 59/09.)

-- Pravilnik o podnošenju poreznih prijava i drugih podataka
elektroničkim putem (»Narodne novine«, br. 51/11. i 62/11. -- ispravak)

-- Pravilnik o uvjetima, načinu i postupku prijeboja potraživanja prema
državnom proračunu s poreznim dugom (»Narodne novine«, br. 15/13.).

\(3\) Do stupanja na snagu pravilnika iz stavka 1. ovoga članka ostaje
na snazi Pravilnik o načinu odobravanja i ukidanja posebnog statusa
poreznom obvezniku u svrhu promicanja dobrovoljnog ispunjenja obveza
(»Narodne novine«, br. 67/15.) koji je donesen na temelju Zakona o
Poreznoj upravi (»Narodne novine«, br. 148/13. i 141/14.).

Članak 197. (NN [106/18](https://www.zakon.hr/cms.htm?id=35587))

\(1\) Postupci pokrenuti do stupanja na snagu ovoga Zakona prema
odredbama [Općeg poreznog
zakona](https://www.zakon.hr/download.htm?id=867) (»Narodne novine«, br.
147/08., 18/11., 78/12., 136/12., 73/13., 26/15. i 44/16.), osim
postupaka pokrenutih na temelju glave VIII. i IX. Općeg poreznog zakona
(»Narodne novine«, br. 147/08., 18/11., 78/12., 136/12., 73/13., 26/15.
i 44/16., dovršit će se prema odredbama toga Zakona.

\(2\) Iznimno od stavka 1. ovoga članka, postupci za utvrđivanje zastare
započeti po zahtjevu poreznog obveznika prema odredbama Općeg poreznog
zakona (»Narodne novine«, br. 147/08., 18/11., 78/12., 136/12., 73/13.,
26/15. i 44/16.) u kojima je do 1. siječnja 2017. nastupila relativna
zastara dovršit će se prema odredbama toga Zakona. Postupci u kojima je
do 1. siječnja 2017. nastupila apsolutna zastara prema odredbama Općeg
poreznog zakona (»Narodne novine«, br. 147/08., 18/11., 78/12., 136/12.,
73/13., 26/15. i 44/16.) dovršit će se prema odredbama ovoga Zakona.

\(3\) Postupci pokrenuti prema odredbama glave VIII. i IX. Općeg
poreznog zakona (»Narodne novine«, br. 147/08., 18/11., 78/12., 136/12.,
73/13., 26/15. i 44/16.) dovršit će se prema odredbama zakona kojim se
uređuje administrativna suradnja.

\(4\) Brisan.

Članak 198.

Stupanjem na snagu ovoga Zakona prestaje važiti [Opći porezni
zakon](https://www.zakon.hr/download.htm?id=867) (»Narodne novine«, br.
147/08., 18/11., 78/12., 136/12., 73/13., 26/15. i 44/16.).

Članak 199.

Ovaj Zakon objavit će se u »Narodnim novinama«, a stupa na snagu 1.
siječnja 2017.

#### Prijelazne i završne odredbe iz NN 106/18 od 30.11.2018.

Članak 48.

\(1\) Ministar financija će u roku od 60 dana od dana stupanja na snagu
ovoga Zakona donijeti pravilnik iz članka 43. stavka 6. dodanog člankom
6. ovoga Zakona, članka 44. stavka 7. dodanog člankom 7. ovoga Zakona,
članka 58. stavka 11. dodanog člankom 11. ovoga Zakona, članka 66.
stavka 19. dodanog člankom 14. ovoga Zakona i članka 74.a stavka 5.
dodanog člankom 16. ovoga Zakona.

\(2\) Odredbe [Pravilnika o provedbi Općeg poreznog
zakona](http://www.zakon.hr/cms.htm?id=6106) (»Narodne novine«, br.
30/17.) ostaju na snazi.

Članak 49.

Ovaj Zakon objavit će se u »Narodnim novinama«, a stupa na snagu 1.
siječnja 2019.

#### Prijelazne i završne odredbe iz NN 121/19 od 11.12.2019.

Članak 9.

Ovaj Zakon objavit će se u »Narodnim novinama«, a stupa na snagu 1.
siječnja 2020.

#### Prijelazne i završne odredbe iz NN 32/20 od 19.03.2024.

Članak 2.

Ovlašćuje se ministar financija uskladiti Pravilnik o provedbi Općeg
poreznog zakona (»Narodne novine«, br. 45/19.) s odredbama ovoga Zakona
u roku od 30 dana od dana njegova stupanja na snagu.

Članak 3.

Ovaj Zakon stupa na snagu prvoga dana od dana objave u »Narodnim
novinama«.

#### Prijelazne i završne odredbe iz NN 42/20 od 07.04.2020.

Članak 2.

Ovlašćuje se ministar financija uskladiti Pravilnik o provedbi Općeg
poreznog zakona (»Narodne novine«, br. 45/19. i 35/20.) s odredbama
ovoga Zakona u roku od osam dana od dana njegova stupanja na snagu.

Članak 3.

Ovaj Zakon stupa na snagu prvoga dana od dana objave u »Narodnim
novinama«.

#### Prijelazne i završne odredbe iz NN 114/22 od 03.10.2022.

Članak 11.

Ministar financija uskladit će Pravilnik o provedbi Općeg poreznog
zakona (»Narodne novine«, br. 45/19., 35/20., 43/20., 50/20., 70/20.,
74/20., 103/20., 114/20., 144/20., 2/21., 26/21., 43/21., 106/21. i
144/21.) s odredbama ovoga Zakona u roku od 60 dana od dana stupanja na
snagu ovoga Zakona.

Članak 12.

Ovaj Zakon objavit će se u »Narodnim novinama«, a stupa na snagu na dan
uvođenja eura kao službene valute u Republici Hrvatskoj.

#### Prijelazne i završne odredbe iz NN 152/24 od 24.12.2024.

Članak 29.

Ministar financija uskladit će Pravilnik o provedbi Općeg poreznog
zakona (»Narodne novine«, br. 45/19., 35/20., 43/20., 5 0/20., 70/20.,
74/20., 103/20., 114/20., 144/20., 2/21., 26/21., 43/21., 106/21.,
144/21. i 156/22.) s odredbama ovoga Zakona u roku od 60 dana od dana
stupanja na snagu ovoga Zakona.

Članak 30.

Ministarstvo financija će u roku od tri godine od dana stupanja na snagu
ovoga Zakona provesti vrednovanje ovoga Zakona.

Članak 31.

Ovaj Zakon objavit će se u »Narodnim novinama«, a stupa na snagu 1.
siječnja 2025., osim odredbe članka 7. ovoga Zakona koja stupa na
snagu 1. siječnja 2026.
