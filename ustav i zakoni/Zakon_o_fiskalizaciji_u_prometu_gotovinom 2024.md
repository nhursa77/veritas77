**ZAKON O FISKALIZACIJI U PROMETU GOTOVINOM**

### I. TEMELJNE ODREDBE

Članak 1.

Ovim se Zakonom uređuje postupak fiskalizacije u prometu gotovinom,
obveznici fiskalizacije, sadržaj računa za provedbu fiskalizacije,
vođenje Evidencije obveznika fiskalizacije u prometu gotovinom, provedba
postupka fiskalizacije, plaćanje između obveznika fiskalizacije gotovim
novcem te nadzor nad provedbom ovoga Zakona.

Članak 2. (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603),
[121/19](https://www.zakon.hr/cms.htm?id=42197))

Pojedini pojmovi u smislu ovoga Zakona imaju sljedeće značenje:

1\. Fiskalizacija u prometu gotovinom je skup mjera koju provode
obveznici fiskalizacije, kako bi se omogućio efikasan nadzor ostvarenog
prometa u gotovini.

2\. Jedinstveni identifikator računa je alfanumerički zapis koji se
programski generira iz određenog seta podataka.

3\. Elementima računa smatraju se podaci: osobni identifikacijski broj
(OIB) obveznika fiskalizacije, datum i vrijeme, broj računa, oznaka je
li obveznik fiskalizacije u sustavu poreza na dodanu vrijednost, iznos
računa razvrstan po poreznoj stopi (zbrojni iznos naknade i poreza,
iznos oslobođenja), način plaćanja, osobni identifikacijski broj (OIB)
operatera naplatnog uređaja i zaštitni kod izdavatelja.

4\. Zaštitni kod izdavatelja obveznika fiskalizacije je alfanumerički
zapis kojim se potvrđuje veza između obveznika fiskalizacije i izdanog
računa.

5\. QR kod je dvodimenzionalni kod koji sadrži zapis određenog seta
podataka

6\. Promet gotovinom je plaćanje za isporučena dobra ili obavljene
usluge novčanicama ili kovanicama koje se smatraju platežnim sredstvom,
karticama, čekom ili drugim sličnim načinima plaćanja, osim plaćanja na
transakcijski račun kod banaka, ako ovim Zakonom nije uređeno drugačije.

7\. Poslovni prostor je svaki zatvoreni ili otvoreni prostor, svaki
samoposlužni uređaj, ali i svako pokretno mjesto (kombi i dostavna
vozila) koje služi za obavljanje djelatnosti isporuke dobara te
obavljanje usluga. Za potrebe provedbe fiskalizacije zasebnim poslovnim
prostorom može se smatrati dio ili više dijelova jednog poslovnog
prostora u kojima se obavlja različita djelatnost. Poslovnim prostorom
smatra se i prostor koji obveznik fiskalizacije radi potrebe obavljanja
djelatnosti koristi samo povremeno ili privremeno za potrebe održavanja
sajmova, seminara ili provedbu sličnih djelatnosti. Za djelatnosti koje
se obavljaju na terenu obveznik fiskalizacije samostalno određuje
potrebu zasebnog vođenja pokretnog poslovnog prostora ovisno o prirodi
posla.

### II. OBVEZNIK FISKALIZACIJE

Članak 3. (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603))

Obveznikom fiskalizacije smatra se:

1\. fizička osoba obveznik poreza na dohodak po osnovi samostalne
djelatnosti prema odredbama zakona kojim se uređuje porez na dohodak te

2\. pravna i fizička osoba koja se smatra obveznikom poreza na dobit
prema zakonu kojim se uređuje porez na dobit.

Članak 4. (NN [115/16](http://www.zakon.hr/cms.htm?id=17711))

Brisan.

Članak 5. (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603))

Iznimno od članka 3. ovoga Zakona, obveznikom fiskalizacije ne smatra se
porezni obveznik za ostvarene promete u sljedećim djelatnostima:

1\. priređivanje lutrijskih igara, igara klađenja, igara u kasinima i na
automatima za igre na sreću i zabavu te zaprimanje uplata za
sudjelovanje u igrama na sreću i zabavnim igrama,

2\. prodaja u kojoj se pretežni dio vrijednosti prometa odnosi na
maloprodaju dnevnog tiska, duhana i duhanskih prerađevina, maraka i
drugih poštanskih vrijednosnica,

3\. prodaja vlastitih poljoprivrednih proizvoda proizvedenih na
vlastitom obiteljskom poljoprivrednom gospodarstvu izravno krajnjem
potrošaču u proizvodnim objektima seljačkih ili obiteljskih
poljoprivrednih gospodarstava te prodaja vlastitih poljoprivrednih
proizvoda na štandovima i klupama na tržnicama na malo, na štandovima i
klupama izvan tržnica na malo i otvorenim prostorima,

4\. prodaja karata ili žetona za cestovni lokalni linijski prijevoz
putnika u javnom prometu sukladno odlukama jedinica lokalne samouprave
te prodaja karata ili žetona u zračnom, željezničkom i linijskom obalnom
pomorskom prometu,

5\. naplata cestarine,

6\. punjenje naftnim derivatima aviona na avioservisima,

7\. prodaja proizvoda i/ili usluga u poštanskom prometu,

8\. pružanje bankovnih usluga i usluga osiguranja,

9\. vođenje središnjeg depozitorija nematerijaliziranih vrijednosnih
papira i središnjeg registra financijskih instrumenata,

10\. ostvareni prometi evidentirani preko mjernih instrumenata
(električna energija, plin, voda, javne komunikacijske usluge i slično)
od energetskih, komunalnih, elektroničkih komunikacija i drugih pravnih
osoba te

11\. provođenje zdravstvene zaštite (sudjelovanje u troškovima
zdravstvene zaštite do pune cijene zdravstvene usluge, kod izabranog
doktora primarne zdravstvene zaštite i izdavanje lijekova na recept).

Članak 6.

Polazeći od specifičnosti obavljanja određene djelatnosti, Vlada
Republike Hrvatske može na prijedlog ministra financija donijeti odluku
o oslobođenju određene djelatnosti od propisane obveze fiskalizacije u
prometu gotovinom.

Članak 7.

Ako obveznik fiskalizacije ostvaruje promet od različitih djelatnosti,
izuzet je od obveze fiskalizacije samo za djelatnosti taksativno
propisane člankom 5. ovoga Zakona te za djelatnosti oslobođene od obveze
fiskalizacije na temelju odluke iz članka 6. ovoga Zakona.

Članak 8. (NN [106/18](https://www.zakon.hr/cms.htm?id=35603))

Obveznici fiskalizacije iz članka 3. ovoga Zakona dužni su provoditi
postupke fiskalizacije propisane člancima 9., 10., 11. i 25. ovoga
Zakona za sve djelatnosti, osim za ostvarene promete u djelatnostima iz
članka 5. ovoga Zakona.

\(2\) Obveznici fiskalizacije iz stavka 1. ovoga članka koji ostvaruju
promet gotovinom dužni su prije početka izdavanja računa u prometu
gotovinom izvršiti sve radnje za provedbu postupka fiskalizacije
izdavanja računa iz poglavlja IV. i V. ovoga Zakona te odgovarajuće
primjenjivati odredbe članaka 21. do 25. i 27.a ovoga Zakona.

\(3\) Iznimno od stavka 2. ovoga članka, obveznici fiskalizacije koji
ostvaruju promet gotovinom prodajom robe ili usluge putem samoposlužnih
uređaja, pri čemu nisu obveznici izdavanja računa prema posebnom
propisu, dužni su prije početka prodaje izvršiti sve radnje za provedbu
postupka fiskalizacije prodaje putem samoposlužnih uređaja iz poglavlja
V.a i članka 26.a ovoga Zakona.

### III. SADRŽAJ RAČUNA

Članak 9. (NN [106/18](https://www.zakon.hr/cms.htm?id=35603),
[121/19](https://www.zakon.hr/cms.htm?id=42197))

\(1\) Za potrebe provedbe postupka fiskalizacije račun, osim podataka
propisanih posebnim propisima, mora sadržavati ove podatke:

1\. vrijeme izdavanja računa (sat i minuta),

2\. oznaku operatera (osobe) na naplatnom uređaju,

3\. oznaku načina plaćanja računa -- novčanice, kartica, ček,
transakcijski račun, ostalo,

4\. Jedinstveni identifikator računa,

5\. zaštitni kod izdavatelja obveznika fiskalizacije i

6\. QR kod (od 01.01.2021.g.).

\(2\) Obveznici fiskalizacije iz članka 3. ovoga Zakona dužni su na
računu iskazati točne i potpune podatke propisane stavkom 1. ovoga
članka bez obzira na način na koji se obavlja naplata računa.

\(3\) Iznimno od stavka 2. ovoga članka, obveznici fiskalizacije koji
ostvareni promet naplaćuju sredstvom koje se ne smatra prometom gotovine
prema članku 2. točki 6. ovoga Zakona, nisu dužni iskazati podatke iz
stavka 1. točaka 4., 5. i 6. ovoga članka.

\(4\) Preslike izdanih računa obveznik fiskalizacije dužan je čuvati u
skladu s odredbama Općeg poreznog zakona te posebnih propisa.

Članak 10.

\(1\) Oznaku operatera na naplatnom uređaju, kao oznaku osobe koja je
izvršila naplatu iz članka 9. stavka 1. točke 2. ovoga Zakona, obveznik
fiskalizacije dužan je povezati s osobnim identifikacijskim brojem te
osobe. Osobni identifikacijski broj (OIB) operatera naplatnog uređaja,
dostavlja se Ministarstvu financija, Poreznoj upravi kao element računa,
kod provedbe postupka fiskalizacije izdavanja računa.

\(2\) Iznimno od stavka 1. ovoga članka, kao osobni identifikacijski
broj (OIB) operatera može se dostaviti osobni identifikacijski broj
(OIB) obveznika fiskalizacije ako se radi o djelatnostima fizičkih
osoba, o izdavanju računa putem samonaplatnih uređaja te u ostalim
sličnim slučajevima.

Članak 11.

\(1\) Broj računa, koji je prema odredbama posebnih propisa sastavni dio
računa, obveznici fiskalizacije iz članka 3. ovoga Zakona, kod provedbe
postupka fiskalizacije iskazuju u polju broj računa u tri dijela:

1\. numerički broj računa,

2\. oznaka poslovnog prostora i

3\. broj naplatnog uređaja.

\(2\) Numerički broj računa iz stavka 1. točke 1. ovoga članka mora
slijediti neprekinuti numerički redoslijed, bez praznina, po svakom
poslovnom prostoru ili po naplatnom uređaju u poslovnom prostoru.
Pravila slijednosti numeričkih brojeva računa, popis poslovnih prostora
te dodijeljene oznake poslovnih prostora obveznik fiskalizacije
propisuje internim aktom, koji predočuje za potrebe poreznog nadzora.

\(3\) Neprekinuti numerički redoslijed svake kalendarske godine kreće od
broja 1 do broja n, po svakom poslovnom prostoru, odnosno po naplatnom
uređaju u poslovnom prostoru.

### IV. EVIDENCIJA OBVEZNIKA FISKALIZACIJE U PROMETU GOTOVINOM

Članak 12.

\(1\) Obveznik fiskalizacije dužan je radi provedbe postupka
fiskalizacije izdavanja računa od Financijske agencije nabaviti
digitalni certifikat koji se u postupku fiskalizacije koristi za
elektroničko potpisivanje elemenata računa te za identifikaciju
obveznika fiskalizacije prilikom elektroničke razmjene podataka.

\(2\) Ministar financija propisat će pravilnikom upute za obveznike
fiskalizacije o postupcima pribavljanja odgovarajućih certifikata.

Članak 13.

Financijska agencija vodi Evidenciju obveznika fiskalizacije, a prema
podacima o preuzetim digitalnim certifikatima za postupak fiskalizacije.

Članak 14.

Evidencija iz članka 13. ovoga Zakona sadrži osobni identifikacijski
broj (OIB), ime i prezime/naziv obveznika fiskalizacije, broj izdanih
digitalnih certifikata i vrijeme važenja izdanih certifikata.

### V. POSTUPAK FISKALIZACIJE IZDAVANJA RAČUNA

Članak 15. (NN [106/18](https://www.zakon.hr/cms.htm?id=35603))

\(1\) Radi provedbe postupka fiskalizacije izdavanja računa, kada se
izdaju računi koji se ostvaruju prometom gotovine, obveznik
fiskalizacije dužan je izdavati račune koji sadrže Jedinstveni
identifikator računa.

\(2\) Radi provedbe postupka fiskalizacije izdavanja računa obveznik
fiskalizacije, iz stavka 1. ovoga članka, dužan je dostaviti podatke o
svim poslovnim prostorima u kojima se obavlja djelatnost.

Članak 16.

\(1\) Obveznik fiskalizacije radi provedbe postupka fiskalizacije
izdavanja računa prema članku 15. ovoga Zakona dužan je izdavati račune
putem elektroničkih naplatnih uređaja.

\(2\) Elektronički naplatni uređaji iz stavka 1. ovoga članka moraju
omogućiti korištenje programske podrške za elektroničko potpisivanje
elemenata računa te omogućiti vezu (internet) za elektroničku razmjenu
podataka s Ministarstvom financija, Poreznom upravom.

Članak 16.a (NN [115/16](http://www.zakon.hr/cms.htm?id=17711),
[121/19](https://www.zakon.hr/cms.htm?id=42197))

\(1\) Obveznik fiskalizacije radi provedbe postupka fiskalizacije
izdavanja računa prema članku 15. ovoga Zakona dužan je koristiti
programsko rješenje koje omogućava postupanje u skladu s odredbama ovoga
Zakona, odnosno programsko rješenje koje će onemogućiti postupke kojima
se izbjegava postupak fiskalizacije izdavanja računa.

\(2\) U skladu sa stavkom 1. ovoga članka, programskim rješenjem koje
omogućava izbjegavanje postupka fiskalizacije izdavanja računa osobito
će se smatrati programsko rješenje koje ima mogućnost promjene stavaka u
već izdanom računu.

\(3\) Obveznik fiskalizacije te proizvođač i/ili održavatelj programskog
rješenja odgovorni su za ispravnost programskog rješenja iz stavka 1.
ovoga članka.

\(4\) Obveznik fiskalizacije može testirati podatke s računa, a način
testiranja propisat će pravilnikom ministar financija.

**Izdavanje računa koji sadrži Jedinstveni identifikator računa**

Članak 17.

\(1\) Obveznik fiskalizacije prilikom izdavanja svakog računa za promet
u gotovini, elektronički potpisuje elemente računa te ih dostavlja
Ministarstvu financija, Poreznoj upravi putem uspostavljene elektroničke
veze. Ministar financija propisat će pravilnikom oblik i strukturu
poruka s obveznim elementima računa.

\(2\) Ministarstvo financija, Porezna uprava provjerava jesu li
dostavljeni svi propisani elementi računa te jesu li potpisani ispravnim
digitalnim certifikatom.

\(3\) Ako su kumulativno ispunjeni uvjeti iz stavka 2. ovoga članka,
Ministarstvo financija, Porezna uprava elementima računa, iz članka 2.
točke 3. ovoga Zakona, određuje Jedinstveni identifikator računa te isti
vraća obvezniku fiskalizacije putem uspostavljene elektroničke veze. Kao
kratica za Jedinstveni identifikator računa koristi se oznaka: JIR.
Ministar financija propisat će pravilnikom duljinu i tip zapisa za
Jedinstveni identifikator računa.

\(4\) Ako na temelju uvjeta iz stavka 3. ovoga članka Ministarstvo
financija, Porezna uprava ne može odrediti Jedinstveni identifikator
računa, vraća obvezniku fiskalizacije poruku o odbijanju određivanja
Jedinstvenog identifikatora računa putem uspostavljene elektroničke
veze.

\(5\) Ministar financija propisat će pravilnikom, za potrebe provedbe
postupka fiskalizacije izdavanja računa, protokole i sigurnosne
mehanizme za razmjenu poruka, model primjene kod kojeg se koristi
centralni informacijski sustav obveznika fiskalizacije za slanje i
potpisivanje elektroničkih poruka, model primjene u kojem se slanje i
potpisivanje poruka obavlja pojedinačno na elektroničkim naplatnim
uređajima, standardne poruke o greškama, kao i protokole o postupanju u
slučaju grešaka.

Članak 18. (NN [121/19](https://www.zakon.hr/cms.htm?id=42197))

\(1\) U slučajevima iz članka 17. stavka 1. ovoga Zakona, jedinstveni
identifikator računa te zaštitni kod izdavatelja obveznika
fiskalizacije, uz ostale obvezne podatke propisane člankom 9. ovoga
Zakona, ispisuju se na računu za promet u gotovini, prilikom ispisa
računa iz elektroničkog naplatnog uređaja. Ministar financija propisat
će pravilnikom načine generiranja, duljinu i tip zapisa za zaštitni kod
izdavatelja računa.

\(2\) Ministar financija propisuje pravilnikom načine generiranja,
obvezne podatke koje sadrži zapis QR koda i tip zapisa za QR kod.

**Dostavljanje podataka u sustav fiskalizacije**

Članak 19. (NN [115/16](http://www.zakon.hr/cms.htm?id=17711),
[121/19](https://www.zakon.hr/cms.htm?id=42197))

\(1\) Obveznik fiskalizacije iz članka 15. stavka 2. ovoga Zakona dužan
je Ministarstvu financija, Poreznoj upravi dostaviti podatke o svim
poslovnim prostorima u kojima se obavlja djelatnost.

\(2\) Za potrebe provedbe postupka fiskalizacije izdavanja računa
podatak o poslovnim prostorima iz stavka 1. ovoga članka mora sadržavati
ove podatke:

1\. OIB,

2\. oznaku poslovnog prostora,

3\. adresu poslovnog prostora,

4\. tip poslovnog prostora,

5\. vrstu djelatnosti koja se obavlja u poslovnom prostoru,

6\. radno vrijeme i radne dane,

7\. datum otvaranja poslovnog prostora,

8\. datum zatvaranja poslovnog prostora,

9\. status poslovnog prostora,

10\. oznaku o izdavanju dokumenta iz članka 27.b ovoga Zakona.

\(3\) Oznaka poslovnog prostora iz stavka 2. točke 2. ovoga članka mora
biti označena na isti način kao što će se navoditi na samom računu u
dijelu broja računa -- oznaka poslovnog prostora, propisanog u članku
11. stavku 1. točki 2. ovoga Zakona.

\(4\) Obveznik fiskalizacije podatak o adresi poslovnog prostora iz
stavka 2. točke 3. ovoga članka dostavlja elektroničkim putem
korištenjem elektroničkog servisa Porezne uprave ePorezna (u nastavku:
sustav ePorezna).

\(5\) Kao tip poslovnog prostora iz stavka 2. točke 4. ovoga članka
navodit će se način poslovanja internetska trgovina, pokretna trgovina i
slično, ako se djelatnost obavlja na terenu ili ako se radi o povremenim
mjestima obavljanja djelatnosti.

\(6\) Obveznik fiskalizacije podatak o vrsti djelatnosti koja se obavlja
u poslovnom prostoru iz stavka 2. točke 5. ovoga članka dostavlja prema
važećem šifarniku koji sadrži nacionalnu klasifikaciju djelatnosti.

\(7\) Obveznik fiskalizacije podatak o datumu zatvaranja poslovnog
prostora iz stavka 2. točke 8. ovoga članka dostavlja ako se poslovni
prostor privremeno ili trajno zatvara.

\(8\) Obveznik fiskalizacije koji odluči ili koji ima poslovnu potrebu
izdavanja pratećih dokumenata iz članka 27.b ovoga Zakona za poslovni
prostor u kojem bez propisane zakonske obveze koristi takav način
poslovanja ispunjava oznaku iz stavka 2. točke 10. ovoga članka.

\(9\) Iznimno od stavka 4. ovoga članka, obveznik fiskalizacije koji
prema posebnom propisu nema obvezu korištenja sustava ePorezna, podatke
iz stavka 2. ovoga članka dostavlja po pojedinom poslovnom prostoru
putem obrasca Prijave podataka u sustav fiskalizacije (u nastavku:
Obrazac) neposredno nadležnoj ispostavi Porezne uprave prema svom
sjedištu ili prebivalištu.

\(10\) Podatke iz stavka 2. ovoga članka obveznik fiskalizacije
dostavlja po pojedinom poslovnom prostoru na način propisan stavkom 4.,
odnosno stavkom 9. ovoga članka, s početkom obveze fiskalizacije, a
prije početka dostave računa.

\(11\) Ako se promijene podaci sadržani u stavku 2. ovoga članka po
pojedinom poslovnom prostoru, a osobito ako se u nekom poslovnom
prostoru djelatnost prestane obavljati ili obveznik fiskalizacije
počinje obavljati djelatnost u novom poslovnom prostoru, ili ako
promijeni djelatnost koju obavlja u poslovnom prostoru, obveznik
fiskalizacije dužan je prije početka primjene promijenjenih podataka
dostaviti podatke o promjenama na način propisan stavcima 4. i 9. ovoga
članka.

\(12\) Ministar financija propisuje pravilnikom sadržaj i oblik Obrasca
iz stavka 9. ovoga članka te način dostavljanja podataka o poslovnim
prostorima iz stavka 2. ovoga članka.

Članak 19.a (NN [115/16](http://www.zakon.hr/cms.htm?id=17711),
[121/19](https://www.zakon.hr/cms.htm?id=42197))

\(1\) Obveznici fiskalizacije iz članka 3. ovoga Zakona dužni su
Ministarstvu financija, Poreznoj upravi na način propisan člankom 19.
stavkom 4., odnosno stavkom 9. ovoga Zakona dostaviti podatak o
proizvođaču i/ili održavatelju programskog rješenja iz članka 16.a
stavka 1. ovoga Zakona.

\(2\) Podatak o proizvođaču i/ili održavatelju programskog rješenja
obveznika fiskalizacije iz stavka 1. ovoga članka obavezno sadrži OIB
proizvođača i/ili održavatelja programskog rješenja.

\(3\) Ako obveznik fiskalizacije nema podatak o OIB-u proizvođača i/ili
održavatelju programskog rješenja jer se radi o stranoj fizičkoj ili
pravnoj osobi bez OIB-a, dostavlja podatake proizvođača i/ili
održavatelja programskog rješenja koji obavezno moraju sadržavati ime i
prezime/naziv, adresu, oznaku države i identifikacijski broj strane
fizičke ili pravne osobe iz države u kojoj ista ima poslovni nastan.

Članak 20. (NN [115/16](http://www.zakon.hr/cms.htm?id=17711))

Brisan.

### V.a POSTUPAK FISKALIZACIJE PRODAJE PUTEM SAMOPOSLUŽNIH UREĐAJA

Članak 20.a (NN [106/18](https://www.zakon.hr/cms.htm?id=35603) - od
01.01.2021.)

\(1\) Radi provedbe postupka fiskalizacije prodaje putem samoposlužnih
uređaja, kada se prodaja robe ili usluge ostvaruje prometom gotovine,
obveznik fiskalizacije dužan je fiskalizirati svaku prodaju u trenutku
prodaje dostavom podataka o prodaji Ministarstvu financija, Poreznoj
upravi.

\(2\) Radi provedbe postupka iz stavka 1. ovoga članka, obveznik
fiskalizacije dužan je dostaviti podatak o svakom samoposlužnom uređaju
u kojem će se ostvarivati promet gotovinom.

\(3\) Na prijavu podataka o svakom samoposlužnom uređaju odgovarajuće se
primjenjuju odredbe o dostavi podataka u sustav fiskalizacije propisane
člankom 19. ovoga Zakona.

Članak 20.b (NN [106/18](https://www.zakon.hr/cms.htm?id=35603) - od
01.01.2021.)

\(1\) Obveznik fiskalizacije radi provedbe postupka fiskalizacije
prodaje putem samoposlužnih uređaja prema članku 20.a ovoga Zakona dužan
je omogućiti korištenje programske podrške za elektroničko potpisivanje
poruka o prodaji te omogućiti vezu (internet) za elektroničku razmjenu
podataka s Ministarstvom financija, Poreznom upravom.

\(2\) Na korištenje programskog rješenja te razmjenu podataka iz
stavka 1. ovoga članka odgovarajuće se primjenjuju odredbe članaka 16.a
i 17. ovoga Zakona.

\(3\) Ministar financija propisat će pravilnikom, za potrebe provedbe
postupka fiskalizacije prodaje putem samoposlužnih uređaja, protokole i
sigurnosne mehanizme za razmjenu podataka, model primjene kod kojeg se
koristi centralni informacijski sustav obveznika fiskalizacije za slanje
i potpisivanje elektroničkih poruka, model primjene u kojem se slanje i
potpisivanje poruka obavlja pojedinačno na elektroničkim naplatnim
uređajima, standardne poruke o greškama, kao i protokole o postupanju u
slučaju grešaka te postupanja u slučaju prekida uspostavljene veze i
nemogućnosti uspostave veze.

### V.b DOSTAVLJANJE PODATAKA O OSTVARENOJ NAGRADI ZA DOBRO OBAVLJENU USLUGU

Članak 20.c (NN [114/23](https://www.zakon.hr/cms.htm?id=58294))

\(1\) Obveznik fiskalizacije kod kojeg je ostvaren primitak po osnovi
nagrade za dobro obavljenu uslugu (napojnice) primljen od strane trećih
osoba, prema odredbama posebnog propisa o porezu na dohodak, uz račun iz
članka 15. ovoga Zakona dostavlja Ministarstvu financija, Poreznoj
upravi podatak o tom primitku (nagradi za dobro obavljenu uslugu
(napojnici)) putem uspostavljene elektroničke veze.

\(2\) Podatak iz stavka 1. ovoga članka dostavlja se na način i u
rokovima koji proizlaze iz članaka 16.a i 17. ovoga Zakona.

\(3\) Obveznik fiskalizacije iz stavka 1. ovoga članka u evidencijama i
knjigovodstvenim ispravama osigurava podatak i o ostvarenim nagradama za
dobro obavljenu uslugu (napojnicama).

\(4\) Ministar financija propisuje pravilnikom, za potrebe razmjene
podatka iz stavka 1. ovoga članka, protokole i modele za razmjenu
podataka o nagradi za dobro obavljenu uslugu (napojnici), podatkovni
skup za razmjenu podataka o nagradi za dobro obavljenu uslugu
(napojnici), standardne poruke o greškama, kao i protokole o postupanju
u slučaju grešaka te postupanja u slučaju prekida uspostavljene veze i
nemogućnosti uspostave veze.

### VI. POSEBNE ODREDBE

**Nemogućnost izdavanja računa koji sadrži Jedinstveni identifikator
računa**

Članak 21. (NN [106/18](https://www.zakon.hr/cms.htm?id=35603))

\(1\) Iznimno od članka 15. stavka 1. ovoga Zakona, u slučaju prekida
uspostavljene veze iz članka 17. stavka 1. ovoga Zakona, obveznik
fiskalizacije izdaje račune sa sadržajem propisanim člankom 9. ovoga
Zakona, bez podataka o Jedinstvenom identifikatoru računa.

\(2\) Obveznik fiskalizacije dužan je u roku od dva dana, računajući od
dana u kojem je došlo do prekida veze, uspostaviti elektroničku vezu te
dostaviti sve izdane račune iz stavka 1. ovoga članka.

\(3\) Za račune izdane prema stavku 1. ovoga članka smatra se da je
ispravno proveden postupak fiskalizacije izdavanja računa ako se postupi
u roku propisanom stavkom 2. ovoga članka.

\(4\) Kako bi postupanje na način propisan stavcima 1. do 3. ovoga
članka bilo iznimka, obveznik fiskalizacije dužan je osigurati
zadovoljavajuću softversku i hardversku podršku za razmjenu odnosno
dostavu podataka Ministarstvu financija, Poreznoj upravi.

\(5\) Obveznik fiskalizacije odgovoran je za utvrđivanje odgovarajuće
propusnosti mreže, a koju utvrđuje samostalno, na temelju broja poruka u
sekundi u trenutku najvećeg opterećenja.

\(6\) Ministarstvo financija, Porezna uprava će svim dostavljenim
računima iz stavka 2. ovoga članka odrediti Jedinstveni identifikator
računa te ga dostaviti obvezniku fiskalizacije kao potvrdu o
zaprimljenosti naknadno dostavljenih računa.

**Prestanak rada elektroničkog naplatnog uređaja prilagođenog za
provedbu fiskalizacije**

Članak 22. (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603))

\(1\) Ako dođe do potpunog prestanka rada elektroničkog naplatnog
uređaja iz članka 16. ovoga Zakona, obveznik fiskalizacije izdaje račun
koji mora biti uvezan u posebnu knjigu računa.

\(2\) Uvezanu knjigu računa iz stavka 1. ovoga članka, prije početka
upotrebe, ovjerava Ministarstvo financija, Porezna uprava.

\(3\) U slučaju iz stavka 1. ovoga članka, obveznik fiskalizacije
obvezan je u roku od pet dana, računajući od dana u kojem je došlo do
potpunog prestanka rada naplatnog uređaja, uspostaviti rad naplatnog
uređaja na način propisan člankom 16. ovoga Zakona.

\(4\) U roku iz stavka 3. ovoga članka obveznik fiskalizacije dužan je
Ministarstvu financija, Poreznoj upravi dostaviti sve izdane račune,
putem uspostavljene elektroničke veze.

\(5\) Ministarstvo financija, Porezna uprava će svim dostavljenim
računima iz stavka 4. ovoga članka odrediti Jedinstveni identifikator
računa te ga dostaviti obvezniku fiskalizacije kao potvrdu o
zaprimljenosti naknadno dostavljenih računa.

\(6\) Obveznik fiskalizacije dužan je na kopijama ispostavljenih računa
iz stavka 1. ovoga članka dopisati podatak o dobivenom Jedinstvenom
identifikatoru računa odmah po zaprimanju.

\(7\) Na način propisan stavcima 1. do 6. ovoga članka postupa se i u
slučaju potrebe zamjene opreme za uspostavu veze, nemogućnosti uspostave
veze za koju je odgovoran pružatelj veze ili drugog objektivnog razloga
neovisnog o volji obveznika fiskalizacije.

\(8\) Ministar financija propisat će pravilnikom sadržaj te postupak
ovjere uvezane knjige računa.

**Provedba postupka fiskalizacije na područjima na kojima nije moguće
uspostaviti vezu za razmjenu podataka**

Članak 23. (NN [115/16](http://www.zakon.hr/cms.htm?id=17711))

\(1\) Ako obveznik fiskalizacije obavlja djelatnost ili dio djelatnosti
u poslovnom prostoru koji se nalazi na području na kojem nije moguće
uspostaviti vezu za razmjenu podataka s Ministarstvom financija,
Poreznom upravom, obveznik fiskalizacije za taj dio djelatnosti postupak
fiskalizacije izdavanja računa provodit će izdavanjem računa iz uvezane
knjige računa, sve dok se ne ostvari mogućnost veze.

\(2\) Nemogućnost uspostave veze za razmjenu podataka obveznik
fiskalizacije dokazuje potvrdom Hrvatske agencije za poštu i
elektroničke komunikacije (u daljnjem tekstu: HAKOM), s rokom važenja od
godine dana.

\(3\) Ministar financija propisat će pravilnikom obveze obveznika
fiskalizacije te postupak dokazivanja u slučajevima nemogućnosti
uspostave veze za razmjenu podataka.

Članak 24.

Sve obveze propisane odredbama ovoga Zakona za izdavanje računa (sadržaj
računa, broj računa) na odgovarajući način primjenjuju se i kod
izdavanja računa za storniranje računa odnosno kod računa u kojima se
iskazuje djelomični ili cjeloviti povrat robe ili usluga. Ako se po
storniranju računa izvršava povrat plaćenih iznosa u gotovom novcu,
moguće je provesti postupak fiskalizacije i po računima s iskazanim
negativnim predznakom.

**Obavijest o računu**

Članak 25.

\(1\) Obveznik fiskalizacije dužan je u poslovnom prostoru (zatvorenom)
na svakom elektroničkom naplatnom uređaju ili drugom vidnom mjestu
istaknuti obavijest o obvezi izdavanja računa te obvezi kupca da preuzme
i zadrži izdani račun.

\(2\) Ministar financija propisat će pravilnikom izgled i sadržaj
obavijesti iz stavka 1. ovoga članka.

Članak 26. (NN [106/18](https://www.zakon.hr/cms.htm?id=35603))

\(1\) Kupac te svaki primatelj računa dužan je zadržati izdani račun
nakon izlaska iz poslovnog prostora.

\(2\) Kupac je dužan na zahtjev ovlaštene osobe, službenika Porezne
uprave i Carinske uprave pokazati izdani račun.

Obavijest o fiskalizaciji prodaje putem samoposlužnih uređaja

Članak 26.a (NN [106/18](https://www.zakon.hr/cms.htm?id=35603) - od
01.01.2021.)

\(1\) Iznimno od članka 25. ovoga Zakona, obveznik fiskalizacije koji
provodi postupak fiskalizacije prodaje putem samoposlužnih uređaja dužan
je na svakom samoposlužnom uređaju istaknuti obavijest o fiskalizaciji
prodaje putem samoposlužnih uređaja.

\(2\) Ministar financija propisat će pravilnikom izgled i sadržaj
obavijesti iz stavka 1. ovoga članka.

**Provjera računa**

Članak 27. (NN [115/16](http://www.zakon.hr/cms.htm?id=17711),
[114/23](https://www.zakon.hr/cms.htm?id=58294))

\(1\) Kupci te svi primatelji računa, za koje je izvršen postupak
fiskalizacije, mogu provjeriti je li njihov račun prijavljen
Ministarstvu financija, Poreznoj upravi u roku od 30 dana od dana
izdavanja računa.

\(2\) Provjera se obavlja upitom na web servis dostupan na internetskoj
stranici Porezne uprave.

\(3\) Račune izdane u slučajevima iz članaka 22. i 23. ovoga Zakona te
račune iz stavka 1. ovoga članka, kupci, odnosno primatelji računa mogu
radi provjere dostaviti nadležnoj ispostavi Porezne uprave predajom
službeniku ili dostavom u za to predviđene sandučiće u ispostavama
Porezne uprave.

\(4\) Ministar financija propisat će pravilnikom upute o načinima
provjere izdanih računa putem servisa Porezne uprave upitom na web
servis.

Izdavanje pratećih dokumenata prije računa

Članak 27.a (NN [106/18](https://www.zakon.hr/cms.htm?id=35603))

Ako iz bilo kojeg poslovnog razloga obveznik fiskalizacije prije
izdavanja računa izdaje dokument na kojem navodi podatke o plaćanju, na
njemu mora vidno pisati »OVO NIJE FISKALIZIRANI RAČUN.

Članak 27.b (NN [121/19](https://www.zakon.hr/cms.htm?id=42197))

\(1\) Obveznik fiskalizacije iz članka 19. stavka 8. ovoga Zakona dužan
je provoditi postupak fiskalizacije izdavanja računa za prateći dokument
(ponuda, narudžba i slično) na kojem navodi podatke o plaćanju iz članka
27.a ovoga Zakona, a koji se izdaje kada je isporuka proizvoda ili
obavljanje usluge već započelo ili je sasvim izvjesno da će do toga
doći.

\(2\) Radi provedbe postupka fiskalizacije izdavanja računa iz stavka 1.
ovoga članka obveznik fiskalizacije dužan je omogućiti korištenje
programske podrške za elektroničko potpisivanje poruka o pratećem
dokumentu iz stavka 1. ovoga članka te omogućiti vezu (internet) za
elektroničku razmjenu podataka s Ministarstvom financija, Poreznom
upravom.

\(3\) Na razmjenu podataka i korištenje programskog rješenja iz stavka
2. ovoga članka na odgovarajući se način primjenjuju odredbe članaka
16.a i 17. ovoga Zakona.

\(4\) Ministar financija propisuje pravilnikom, za potrebe provedbe
postupka fiskalizacije izdavanja računa za prateći dokument iz stavka 1.
ovoga članka, protokole i modele za razmjenu podataka o pratećem
dokumentu, obvezne elemente pratećeg dokumenta, podatkovni skup za
razmjenu podataka o pratećem dokumentu, standardne poruke o greškama,
kao i protokole o postupanju u slučaju grešaka.

Članak 27.c (NN [121/19](https://www.zakon.hr/cms.htm?id=42197))

\(1\) Odredbe članaka 27.a i 27.b ovoga Zakona ne isključuju provođenje
postupka fiskalizacije izdavanja računa kada se izdaju računi koji se
ostvaruju prometom gotovine sukladno članku 15. ovoga Zakona.

\(2\) Iznimno od stavka 1. ovoga članka, odredbe članaka 27.a i 27.b
ovoga Zakona ne primjenjuju se ako obveznik fiskalizacije do trenutka
izdavanja pratećeg dokumenta izdaje račune koji se naplaćuju sredstvima
koja se ne smatraju prometom gotovine sukladno odredbama ovoga Zakona.

### VII. PLAĆANJA IZMEĐU OBVEZNIKA FISKALIZACIJE GOTOVIM NOVCEM

Članak 28. (NN [114/23](https://www.zakon.hr/cms.htm?id=58294))

\(1\) Ovim člankom uređuje se plaćanje između obveznika fiskalizacije
gotovim novcem.

\(2\) Gotov novac, u smislu ovoga članka, jesu novčanice eura i kovani
novac eura i centa. Plaćanje gotovim novcem jest izravna predaja gotovog
novca između sudionika u plaćanju, uplata gotovog novca na račun i
isplata gotovog novca s računa.

\(3\) Obveznik fiskalizacije može plaćati gotovim novcem drugom
obvezniku fiskalizacije, ako drugačije nije propisano posebnim poreznim
propisom:

-- za nabavu proizvoda i usluga do iznosa od 700,00 eura po jednom
računu,

-- za potrebe opskrbe ovlaštenih mjenjača gotovim novcem,

-- za namjene na temelju posebne odluke ministra financija.

Obveznik fiskalizacije može plaćati gotovim novcem građanima, osim za
namjene koje se, prema propisima koji uređuju porez na dohodak, plaćaju
putem računa građanina. Svaku isplatu gotovog novca građanima obveznik
fiskalizacije je dužan evidentirati prema posebnim propisima prema
kojima vodi poslovne knjige.

\(4\) Obveznik fiskalizacije je dužan gotov novac, iznad visine
određenog blagajničkog maksimuma temeljem članka 29. ovoga Zakona,
primljen tijekom dana po bilo kojoj osnovi, osim nagrade za dobro
obavljenu uslugu (napojnice) iz članka 20.c ovoga Zakona, uplatiti na
svoj račun otvoren kod banke istog dana, a najkasnije idućeg radnog
dana.

\(5\) Obveznik fiskalizacije, koji na računima u banci ima evidentirane
neizvršene obveze za plaćanje, čiji je redoslijed plaćanja propisan
posebnim propisima, ne može plaćati gotovim novcem i/ili zadržati gotov
novac u blagajni.

\(6\) Obveznik fiskalizacije iz stavka 5. ovoga članka dužan je
primljeni gotov novac uplatiti na svoj račun za redovno poslovanje u
banci odmah, a najkasnije idući radni dan.

Članak 29. (NN [115/16](http://www.zakon.hr/cms.htm?id=17711),
[138/20](https://www.zakon.hr/cms.htm?id=46531))

\(1\) Obveznik fiskalizacije, osim onoga iz članka 28. stavka 6. ovoga
Zakona, može zadržati gotov novac u blagajni na kraju radnog dana do
visine blagajničkog maksimuma.

\(2\) Ministar financija propisuje pravilnikom visinu iznosa
blagajničkog maksimuma iz stavka 1. ovoga članka prema pojedinim
kategorijama poreznih obveznika iz članka 3. ovoga Zakona.

### VIII. NADZOR

Članak 30. (NN [115/16](http://www.zakon.hr/cms.htm?id=17711))

Nadzor nad provedbom ovoga Zakona i propisa donesenih na temelju ovoga
Zakona obavlja Ministarstvo financija, Porezna uprava i Carinska uprava.

Članak 30.a (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603))

Ako se tijekom nadzora utvrdi da obveznik fiskalizacije ne provodi
postupak fiskalizacije na način opisan u članku 8., članku 16., članku
17. stavku 1., članku 20.a stavku 1., članku 20.b stavku 1., članku 21.
stavku 1., članku 22. stavku 1. i članku 23. stavku 1. ovoga Zakona,
poreznom obvezniku može se naredbom privremeno zabraniti obavljanje
djelatnosti pečaćenjem do uklanjanja razloga zbog kojih je zabrana
izrečena, a najdulje 8 dana od dana izdavanja naredbe.

### IX. POSTUPOVNE ODREDBE

Članak 31. (NN [138/20](https://www.zakon.hr/cms.htm?id=46531))

Za sva pitanja koja nisu uređena odredbama ovoga Zakona primjenjuju se
odredbe zakona kojim se uređuje opći porezni postupak.

Članak 32. (NN [115/16](http://www.zakon.hr/cms.htm?id=17711))

Prekršajni postupak zbog povreda odredaba ovoga Zakona u prvom stupnju
provodi nadležno prekršajno tijelo Ministarstva financija, Porezne
uprave odnosno Carinske uprave.

Članak 33.

Po postupcima iz ovoga Zakona ne plaćaju se upravne pristojbe.

### X. NOVČANE KAZNE ZA POREZNE PREKRŠAJE

Članak 34. (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603),
[114/23](https://www.zakon.hr/cms.htm?id=58294))

\(1\) Novčanom kaznom od 3980,00 do 66.360,00 eura kaznit će se pravna
osoba, proizvođač i/ili održavatelj programskog rješenja kojeg obveznik
fiskalizacije koristi za razmjenu podataka s Ministarstvom financija,
Poreznom upravom ako programsko rješenje iz članka 16.a i 20.b ovoga
Zakona omogućava postupke kojima se izbjegava provedba fiskalizacije
izdavanja računa.

\(2\) Novčanom kaznom od 3980,00 do 66.360,00 eura kaznit će se pravna
osoba, obveznik fiskalizacije ako prije izdavanja računa izdaje dokument
na kojem navodi podatke o plaćanju, a na kojem vidno ne piše »OVO NIJE
FISKALIZIRANI RAČUN« (članak 27.a).

\(3\) Za prekršaj iz stavka 1. ovoga članka novčanom kaznom od 3980,00
do 39.810,00 eura kaznit će se fizička osoba obrtnik ili fizička osoba
koja obavlja drugu samostalnu djelatnost, proizvođač i/ili održavatelj
programskog rješenja.

\(4\) Za prekršaj iz stavka 2. ovoga članka novčanom kaznom od 3980,00
do 39.810,00 eura kaznit će se fizička osoba obrtnik ili fizička osoba
koja obavlja drugu samostalnu djelatnost, obveznik fiskalizacije iz
članka 3. ovoga Zakona.

\(5\) Za prekršaj iz stavka 1. ovoga članka novčanom kaznom od 660,00 do
6630,00 eura kaznit će odgovorna osoba u pravnoj osobi koja je
proizvođač i/ili održavatelj programskog rješenja.

\(6\) Za prekršaj iz stavka 2. ovoga članka novčanom kaznom od 660,00 do
6630,00 eura kaznit će se odgovorna osoba u pravnoj osobi, obvezniku
fiskalizacije.

Članak 34.a (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603),
[121/19](https://www.zakon.hr/cms.htm?id=42197),
[114/23](https://www.zakon.hr/cms.htm?id=58294))

\(1\) Novčanom kaznom od 3980,00 do 66.360,00 eura kaznit će se pravna
osoba, obveznik fiskalizacije ako:

1\. izdaje račune ili dokumente koji ne sadrže Zakonom propisane podatke
ili izdaje račune koji ne sadrže točne i potpune podatke (članak 9.
stavci 1. i 2., članak 15. stavak 1. i članak 27.a),

2\. ne dostavi podatak o poslovnim prostorima (članak 15. stavak 2.,
članak 19. stavak 1. i članak 20.a stavak 2.),

3\. dostavi podatak o poslovnim prostorima bez svih Zakonom propisanih
podataka (članak 19. stavak 2. i članak 20.a stavak 3.),

4\. koristi programsko rješenje koje mu omogućava postupke kojima se
izbjegava provedba fiskalizacije izdavanja računa (članak 16.a) ili
provedba fiskalizacije prodaje putem samoposlužnih uređaja (članak
20.b),

5\. ne fiskalizira svaku prodaju putem samoposlužnih uređaja u trenutku
prodaje dostavom podataka o prodaji Ministarstvu financija, Poreznoj
upravi (članak 20.a stavak 1.),

6\. izdaje račune iz uvezane knjige računa koju nije prije početka
uporabe ovjerio u Ministarstvu financija, Poreznoj upravi (članak 22.
stavak 2.),

7\. ne dokaže nemogućnost uspostave veze za razmjenu podataka potvrdom
HAKOM-a (članak 23. stavak 2.),

8\. ne provodi postupak fiskalizacije izdavanja računa za prateći
dokument na kojem navodi podatke o plaćanju prije izdavanja računa
(članak 27.b stavak 1.),

9\. plaća gotovim novcem suprotno odredbi članka 28. stavka 3. ovoga
Zakona,

10\. iznos primljene gotovine ne položi na račun prema odredbama članka
28. stavaka 4., 5. i 6. ovoga Zakona,

11\. ne odredi visinu blagajničkog maksimuma u skladu s odredbama članka
29. ovoga Zakona.

\(2\) Za prekršaje iz stavka 1. ovoga članka novčanom kaznom od 1320,00
do 39.810,00 eura kaznit će se fizička osoba obrtnik ili fizička osoba
koja obavlja drugu samostalnu djelatnost, obveznik fiskalizacije iz
članka 3. ovoga Zakona.

\(3\) Za prekršaje iz stavka 1. ovoga članka novčanom kaznom od 660,00
do 6630,00 eura kaznit će se odgovorna osoba u pravnoj osobi, obvezniku
fiskalizacije.

Članak 35. (NN [115/16](http://www.zakon.hr/cms.htm?id=17711),
[106/18](https://www.zakon.hr/cms.htm?id=35603),
[121/19](https://www.zakon.hr/cms.htm?id=42197),
[114/23](https://www.zakon.hr/cms.htm?id=58294))

\(1\) Novčanom kaznom od 2650,00 do 66.360,00 eura kaznit će se pravna
osoba, obveznik fiskalizacije ako:

1\. za potrebe dostave elemenata računa ne poveže oznaku operatera i OIB
operatera na naplatnom uređaju te ne dostavi OIB operatera Ministarstvu
financija, Poreznoj upravi (članak 10. stavak 1.),

2\. ne osigura izdavanje brojeva računa na način propisan odredbama
ovoga Zakona (članak 11. stavak 1.),

3\. ne donese i/ili ne predoči interni akt (članak 11. stavak 2.),

4\. ne nabavi digitalni certifikat od Financijske agencije radi provedbe
postupka (članak 12. stavak 1.),

5\. u roku od dva dana, računajući od dana u kojem je došlo do prekida
veze, ne uspostavi elektroničku vezu te ne dostavi sve izdane račune
(članak 21. stavak 2.),

6\. ako ne osigura zadovoljavajuću softversku i hardversku podršku za
razmjenu podataka s Ministarstvom financija, Poreznom upravom (članak
21. stavak 4.),

7\. u roku od pet dana, računajući od dana u kojem je došlo do potpunog
prestanka rada naplatnog uređaja, ne uspostavi rad naplatnog uređaja te
ne dostavi izdane račune (članak 22. stavci 3. i 4.),

8\. na kopijama ispostavljenih računa iz uvezane knjige računa ne dopiše
ili ne dopiše pravodobno podatak o dobivenom Jedinstvenom identifikatoru
računa (članak 22. stavak 6.),

9\. kod izvršavanja storno računa ne postupa sukladno odredbama za
izdavanje računa (članak 24.),

10\. ne istakne obavijest o obvezi izdavanja računa te obvezi kupca da
preuzme i zadrži izdani račun u poslovnom prostoru na svakom naplatnom
uređaju ili drugom vidnom mjestu (članak 25.),

11\. ne istakne obavijest o fiskalizaciji prodaje putem samoposlužnih
uređaja na samoposlužnom uređaju (članak 26.a).

\(2\) Za prekršaje iz stavka 1. ovoga članka novčanom kaznom od 660,00
do 39.810,00 eura kaznit će se fizička osoba obrtnik ili fizička osoba
koja obavlja drugu samostalnu djelatnost, obveznik fiskalizacije iz
članka 3. ovoga Zakona.

\(3\) Za prekršaje iz stavka 1. ovoga članka novčanom kaznom od 130,00
do 6630,00 eura kaznit će se odgovorna osoba u pravnoj osobi, obvezniku
fiskalizacije.

Članak 36. (NN [114/23](https://www.zakon.hr/cms.htm?id=58294))

Novčanom kaznom od 30,00 do 260,00 eura kaznit će se kupac te svaki
primatelj računa koji ne zadrži izdani račun nakon izlaska iz poslovnog
prostora ili ga ne pokaže na zahtjev službene osobe (članak 26.).

### XI. PRIJELAZNE I ZAVRŠNE ODREDBE

Članak 37.

\(1\) Od 1. siječnja 2013. obveza fiskalizacije propisuje se za
obveznike fiskalizacije i to za velike i srednje poduzetnike prema
odredbama Zakona o računovodstvu bez obzira na djelatnost koju
obavljaju, te za obveznike fiskalizacije koji, kao jednu od djelatnosti,
obavljaju djelatnost pružanja smještaja, te pripreme i usluživanja hrane
(Oznaka I područja NKD 2007.).

\(2\) Od 1. travnja 2013. obveza fiskalizacije propisuje se za obveznike
fiskalizacije, koji nisu obuhvaćeni stavkom 1. ovoga članka, i to
obveznike fiskalizacije koji, kao jednu od djelatnosti, obavljaju
djelatnost Trgovine na veliko i na malo, popravak motornih vozila i
motocikla (Oznaka G područja NKD 2007.) te obveznike koji obavljaju
djelatnost slobodnih zanimanja iz članka 18. stavka 2. Zakona o porezu
na dohodak.

\(3\) Od 1. srpnja 2013. obveza fiskalizacije propisuje se za sve
obveznike fiskalizacije.

\(4\) Ministar financija propisat će pravilnikom način testiranja
sustava elektroničkih naplatnih uređaja koje mogu provesti obveznici
fiskalizacije prije početka obveze fiskalizacije.

**Ovlasti ministra**

Članak 38.

Ovlašćuje se ministar financija da u roku od mjesec dana od dana
stupanja na snagu ove odredbe pravilnikom propiše:

1\. upute za obveznike fiskalizacije o postupcima pribavljanja
odgovarajućih certifikata iz članka 12. stavka 2. ovoga Zakona,

2\. duljinu i tip zapisa za Jedinstveni identifikator računa (JIR) koji
će Porezna uprava dostavljati kao potvrdu o uredno zaprimljenim
elementima računa iz članka 17. stavka 3. ovoga Zakona,

3\. oblik i strukturu poruka s obveznim elementima računa iz članka 17.
stavka 1. ovoga Zakona,

4\. načine generiranja, duljinu i tip zapisa za zaštitni kod izdavatelja
računa kojim se potvrđuje veza između obveznika fiskalizacije i izdanog
računa iz članka 18. ovoga Zakona,

5\. oblik i strukturu poruka za podatak o poslovnim prostorima iz članka
19. ovoga Zakona,

6\. protokole i sigurnosne mehanizme za razmjenu poruka, model primjene
kod kojeg se koristi centralni informacijski sustav obveznika
fiskalizacije za slanje i potpisivanje elektroničkih poruka, model
primjene u kojem se slanje i potpisivanje poruka obavlja pojedinačno na
elektroničkim naplatnim uređajima, standardne poruke o greškama,
protokole o postupanju u slučaju grešaka iz članka 17. stavka 5. i
članka 19. stavka 10. ovoga Zakona,

7\. sadržaj te postupak ovjere uvezane knjige računa iz članka 20.
stavka 4. ovoga Zakona,

8\. obveze obveznika fiskalizacije te postupak dokazivanja u slučajevima
nemogućnosti uspostave veze za razmjenu podataka iz članka 23. stavka 3.
ovoga Zakona,

9\. izgled i sadržaj obavijesti o obvezi izdavanja računa te obvezi
kupca da preuzme i zadrži izdani račun iz članka 25. stavka 2. ovoga
Zakona,

10\. upute o načinima provjera izdanih računa putem servisa Porezne
uprave (sms, web) iz članka 27. stavka 4. ovoga Zakona te

11\. način testiranja sustava elektroničkih naplatnih uređaja koje mogu
provesti obveznici fiskalizacije prije početka obveze fiskalizacije iz
članka 37. stavka 4. ovoga Zakona.

Članak 39.

Ovaj Zakon stupa na snagu 1. siječnja 2013. godine, osim članka 25.,
članka 26. i članka 35. stavka 1. točke 8. koji stupaju na snagu 1.
srpnja 2013. godine te članka 23. stavka 2. i članka 38. ovoga Zakona,
koji stupaju na snagu osmoga dana od dana objave ovoga Zakona u
»Narodnim novinama«.

#### Prijelazne i završne odredbe iz NN 115/16

Članak 19.

Obveznici fiskalizacije koji su do stupanja na snagu ovoga Zakona
dostavili Ministarstvu financija, Poreznoj upravi podatke o svim
poslovnim prostorima, dužni su u roku od 30 dana od stupanja na snagu
članka 6. ovoga Zakona ponovno dostaviti podatke o svim poslovnim
prostorima u kojima obavljaju djelatnost sukladno članku 6. ovoga
Zakona.

Članak 20.

\(1\) Odredbe Pravilnika o fiskalizaciji u prometu gotovinom (»Narodne
novine«, br. 146/12.) ostaju na snazi u dijelu koji nije u suprotnosti s
ovim Zakonom.

\(2\) Ovlašćuje se ministar financija uskladiti provedbene propise
Zakona o fiskalizaciji u prometu gotovinom (»Narodne novine«, br.
133/12.) s odredbama ovoga Zakona u roku od 60 dana od dana njegova
stupanja na snagu.

Članak 21.

Ovaj Zakon objavit će se u »Narodnim novinama«, a stupa na snagu 1.
siječnja 2017., osim članaka 1., 3., 4., 6., 7., 8., 9., 10. i 11. koji
stupaju na snagu 1. srpnja 2017.

#### Prijelazne i završne odredbe iz NN 106/18

Članak 17.

\(1\) Odredbe Pravilnika o fiskalizaciji u prometu gotovinom (»Narodne
novine«, br. 146/12. i 46/17.) ostaju na snazi u dijelu koji nije u
suprotnosti s ovim Zakonom.

\(2\) Ministar financija uskladit će provedbene propise Zakona o
fiskalizaciji u prometu gotovinom (»Narodne novine«, br. 133/12. i
115/16.) s odredbama ovoga Zakona u roku od 180 dana od dana njegova
stupanja na snagu.

Članak 18.

Ministarstvo financija će u roku od dvije godine od dana stupanja na
snagu ovoga Zakona provesti naknadnu procjenu učinaka ovoga Zakona.

Članak 19.

Ovaj Zakon objavit će se u »Narodnim novinama«, a stupa na snagu 1.
siječnja 2019., osim odredbi članaka 1., 2., 3., 4., 7., 11., 13., 15.
(u dijelu koji se odnosi na članke 20.a i 20.b) i 16. (u dijelu koji se
odnosi na članak 26.a) ovoga Zakona koje stupaju na snagu 1. siječnja
2021.

#### Prijelazne i završne odredbe iz NN 121/19

Članak 10.

Obveznici fiskalizacije koji imaju poslovnu potrebu odnosno koji odluče
izdavati prateće dokumente sukladno članku 5. ovoga Zakona dužni su u
roku od 30 dana od dana stupanja na snagu ovoga Zakona nadopuniti
podatke o poslovnim prostorima koji se odnose na oznaku o izdavanju
takvih dokumenata iz članka 5. ovoga Zakona.

Članak 11.

Ministar financija uskladit će Pravilnik o fiskalizaciji u prometu
gotovinom (»Narodne novine«, br. 146/12. i 46/17.) s odredbama ovoga
Zakona u roku od 180 dana od dana njegova stupanja na snagu.

Članak 12.

Ministarstvo financija će u roku od dvije godine od dana stupanja na
snagu ovoga Zakona provesti naknadnu procjenu učinaka ovoga Zakona.

Članak 13.

Ovaj Zakon objavit će se u »Narodnim novinama«, a stupa na snagu 1.
travnja 2020., osim članaka 1. i 2. koji stupaju na snagu 1. siječnja
2021.

#### Prijelazne i završne odredbe iz NN 138/20

Članak 3.

Ministar financija uskladit će Pravilnik o fiskalizaciji u prometu
gotovinom (»Narodne novine«, br. 146/12., 46/17. i 70/20.) s odredbama
ovoga Zakona u roku od 90 dana od dana njegova stupanja na snagu.

Članak 4.

Ovaj Zakon objavit će se u »Narodnim novinama«, a stupa na snagu 1.
siječnja 2021.

#### Prijelazne i završne odredbe iz NN 114/23

Članak 8.

Ministar financija uskladit će Pravilnik o fiskalizaciji u prometu
gotovinom (»Narodne novine«, br. 146/12., 46/17., 70/20., 1/21., 144/21.
i 125/22.) s odredbama ovoga Zakona u roku od 30 dana od dana njegova
stupanja na snagu.

Članak 9.

Ministarstvo financija će u roku od dvije godine od stupanja na snagu
ovoga Zakona provesti naknadnu procjenu učinaka propisa ovoga Zakona.

Članak 10.

Ovaj Zakon objavit će se u »Narodnim novinama«, a stupa na snagu 1.
siječnja 2024.

#### PRILOG (uz članak 19.)

OBRAZAC PRIJAVE PODATAKA U SUSTAVU FISKALIZACIJE

Podaci o obvezniku fiskalizacije:

  -----------------------------------------------------------------------
  OIB                                                  
  --------------------------------------------------- -------------------
  Ime i prezime/Naziv                                  

  Adresa                                               

  Oznaka poslovnog prostora                            

  Adresa poslovnog prostora                            

  Tip poslovnog prostora                               

  Vrsta djelatnosti koja se obavlja u poslovnom        
  prostoru                                            

  Radno vrijeme i radni dani                           

  Datum otvaranja poslovnog prostora                   

  Datum zatvaranja poslovnog prostora                  

  Status poslovnog prostora                            
  -----------------------------------------------------------------------

Podaci o proizvođaču programskog rješenja:

  -----------------------------------------------------------------------
  OIB                                                     
  ------------------------------------------------------ ----------------
  Ime i prezime/Naziv                                     

  Adresa                                                  
  -----------------------------------------------------------------------

Podaci o održavatelju programskog rješenja:

  -----------------------------------------------------------------------
  OIB                                               
  ------------------------------------------------ ----------------------
  Ime i prezime/Naziv                               

  Adresa                                            
  -----------------------------------------------------------------------

NAPOMENA\*:

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

\* Ako je proizvođač i/ili održavatelj programskog rješenja strana
fizička ili pravna osoba koja u Republici Hrvatskoj nema dodijeljen OIB,
upisuju se podaci te osobe koji obvezno moraju sadržavati ime i
prezime/naziv, adresu, oznaku države i identifikacijski broj strane
fizičke ili pravne osobe iz države u kojoj ista ima poslovni nastan
