## 

## 

## ZAKON O SKLAPANJU I IZVRŠAVANJU MEĐUNARODNIH UGOVORA 

I. OPĆE ODREDBE

Članak 1.

Ovim se Zakonom uređuje postupak sklapanja i izvršavanja međunarodnih
ugovora i druge radnje u vezi s međunarodnim ugovorima.

Članak 2.

U smislu ovoga Zakona:

1\. *\"Međunarodni ugovor\"* je sporazum \_ utemeljen na sukladnom
očitovanju najmanje dvaju međunarodnopravnih subjekata \_ koji je uređen
međunarodnim pravom i koji je u pisanom obliku, bez obzira na to je li
sadržan u jedinstvenoj ispravi ili u dvjema ili više međusobno povezanih
isprava i neovisno o njegovu nazivu, kojega Republika Hrvatska sklapa s
jednom ili više država, jednom ili više međunarodnih organizacija
odnosno jednim ili više ostalih međunarodnopravnih subjekata.

2\. Značenje izraza iz točke 1. ovoga stavka imaju i:

a\) međunarodni ugovor koji je ustavni akt međunarodne organizacije,

b\) međunarodni ugovor koji je usvojen u krilu međunarodne organizacije,

c\) međunarodni ugovor koji je usvojen na međunarodnoj konferenciji,

d\) prilog ili neki drugi dodatak međunarodnom ugovoru koji je sastavni
dio toga međunarodnog ugovora,

e\) dio usvojenoga međunarodnog ugovora ako taj međunarodni ugovor
predviđa da se dotičnim dijelom država može vezati naknadno,

f\) ugovori iz članka 22.ovoga Zakona.

3\. *\"Dvostrani međunarodni ugovor\"* je međunarodni ugovor kojega
Republika Hrvatska sklapa s nekim drugim međunarodnopravnim subjektom.

4\. *\"Mnogostrani međunarodni ugovor\"* je međunarodni ugovor kojega
Republika Hrvatska sklapa s dva ili više drugih međunarodnopravnih
subjekata.

5\. *\"Izaslanstvo\"* je jedna ili više osoba koje su ovlaštene za
zastupanje Republike Hrvatske u postupku sklapanja međunarodnih ugovora.

6\. *\"Pregovarateljica\"* je međunarodnopravni subjekt, zastupan od
ovlaštenog izaslanstva, koji je sudjelovao u sastavljanju i usvajanju
teksta međunarodnog ugovora.

7\. *\"Stranka\"* je međunarodnopravni subjekt koji je pristao biti
vezan međunarodnim ugovorom i za koji je taj međunarodni ugovor na
snazi.

8\. *\"Međunarodna organizacija\"* je međuvladina organizacija, odnosno
organizacija čije su članice države i koja je, kao takva,
međunarodnopravni subjekt.

9\. *\"Punomoć\"* je isprava koju daje predsjednik Republike, odnosno
Vlada Republike Hrvatske, i kojom se ovlašćuje jednu ili više osoba za
zastupanje Republike Hrvatske u pregovorima, za usvajanje ili za
utvrđivanje vjerodostojnosti teksta međunarodnog ugovora, za
potpisivanje međunarodnog ugovora ili za izvršenje bilo koje druge
radnje koja se tiče toga međunarodnog ugovora.

10\. *\"Sklapanje\"* su sve radnje u postupku nastanka međunarodnih
ugovora, osim potvrđivanja.

11\. *\"Potvrđivanje\"* je odgovarajući postupak i odluka Sabora
Republike Hrvatske o pristanku Republike Hrvatske da bude vezana
međunarodnim ugovorom, na temelju koje Republika Hrvatska daje taj
pristanak i na međunarodnoj razini.

12\. *\"Akt o potvrđivanju\"* je propis kojim Sabor Republike Hrvatske
potvrđuje međunarodni ugovor.

13\. *\"Ratifikacija\", \"prihvat\", \"odobrenje\", \"potpisivanje\",
\"pristup\" i \"notifikacija o sukcesiji\"* su čini kojima Republika
Hrvatska na međunarodnoj razini daje svoj pristanak biti vezana
međunarodnim ugovorom.

14\. *\"Rezerva\"* je jednostrana izjava u pisanom obliku, bez obzira na
to kako je sastavljena ili nazvana, kojom Republika Hrvatska, prigodom
potpisivanja ili davanja pristanka da bude vezana međunarodnim ugovorom,
želi isključiti ili izmijeniti pravni učinak nekih odredaba toga
međunarodnog ugovora u njihovoj primjeni na Republiku Hrvatsku.

15\. *\"Interpretativna izjava\"* je jednostrana izjava u pisanom
obliku, bez obzira na to kako je sastavljena ili nazvana, kojom
Republika Hrvatska, prigodom potpisivanja ili davanja pristanka da bude
vezana međunarodnim ugovorom, izražava tumačenje, objašnjenje ili
preciziranje nekih odredaba toga međunarodnog ugovora u njihovoj
primjeni na Republiku Hrvatsku ili iznošenje političkog stava.

Članak 3.

U smislu ovoga Zakona ne smatraju se međunarodnim ugovorima:

a\) međunarodni akti, bez obzira na njihov naziv, koji prethode
sklapanju međunarodnih ugovora,

b\) međunarodni akti koji se sklapaju radi izvršavanja međunarodnih
ugovora, a kojima stranke ne preuzimaju nove pravne obveze,

c\) ostali međunarodni akti kojima se ne preuzimaju međunarodnopravne
obveze.

Članak 4.

Na odnose koji ovim Zakonom nisu uređeni primjenjuju se pravila općega
običajnoga međunarodnog prava i međunarodnoga ugovornog prava o
međunarodnim ugovorima koja obvezuju Republiku Hrvatsku.

Članak 5.

Međunarodne ugovore u ime Republike Hrvatske sklapa predsjednik
Republike. Predsjednik Republike može ovlastiti Vladu Republike Hrvatske
da sklopi određeni međunarodni ugovor.

Vlada Republike Hrvatske može i bez ovlasti iz stavka 1. ovoga članka
sklapati međunarodne ugovore u područjima gospodarstva, djelatnosti koje
se obavljaju kao javna služba i zaštite okoliša.

II\. POKRETANJE POSTUPKA ZA SKLAPANJE MEĐUNARODNIH UGOVORA

Članak 6.

Poticaj za pokretanje postupka za sklapanje međunarodnih ugovora mogu
dati državna tijela iz područja svojega djelokruga.

Članak 7.

Odluku o pokretanju postupka za sklapanje međunarodnih ugovora donosi
predsjednik Republike, odnosno Vlada Republike Hrvatske.

Odluka iz stavka 1. ovoga članka sadrži sastojke koji su osnova za
vođenje pregovora i sklapanje međunarodnih ugovora, a to su:

\_ ustavna osnova,

\_ ocjena dosadašnjih odnosa s dotičnom stranom državom, međunarodnom
organizacijom ili drugim međunarodnopravnim subjektom,

\_ razlozi zbog kojih se predlaže sklapanje međunarodnog ugovora,

\_ nacrt međunarodnog ugovora, odnosno bitni međunarodnopravni sastojci
koje međunarodni ugovor treba sadržavati,

\_ sastav izaslanstva, predračun troškova za njegov rad i način njihova
pokrivanja,

\_ prijedlog ovlasti za potpisivanje međunarodnog ugovora,

\_ naznaka visine potrebnih financijskih sredstava za izvršavanje
međunarodnog ugovora i način njihova osiguranja, vodeći osobito računa o
odredbama iz članka 21. do 24. ovoga Zakona,

\_ prosudba pretpostavlja li predloženi međunarodni ugovor donošenje
novih ili izmjenu postojećih zakona,

\_ prijedlog za dobivanje odobrenja da se međunarodni ugovor ili jedan
njegov dio privremeno primjenjuje dok ne stupi na snagu.

III\. PREGOVORI

Članak 8.

U pregovorima za sklapanje međunarodnog ugovora Republiku Hrvatsku
zastupa izaslanstvo koje određuje predsjednik Republike, odnosno Vlada
Republike Hrvatske.

Ako je to potrebno, izaslanstvu se daje punomoć u kojoj se izrijekom
određuje za koje je radnje tijekom pregovora ovlašteno.

Na temelju svoje funkcije i bez obveze podnošenja punomoći ovlašteni su:
predsjednik Republike, predsjednik Vlade, ministar vanjskih poslova za
sklapanje međunarodnih ugovora, šef diplomatske misije za usvajanje
teksta međunarodnog ugovora između Republike Hrvatske i države
primateljice, akreditirani predstavnici država na međunarodnoj
konferenciji i, u međunarodnoj organizaciji ili u nekom njezinom tijelu
za usvajanje teksta međunarodnog ugovora na toj konferenciji, u toj
organizaciji ili u tom tijelu.

Članak 9.

Tijekom pregovora izaslanstvo Republike Hrvatske ne može odstupiti od
osnove za vođenje pregovora i sklapanje međunarodnog ugovora utvrđene
odlukom iz članka 7. ovoga Zakona.

Ako tijekom pregovora druga pregovarateljica ili druge pregovarateljice
ne prihvate osnovu iz stavka 1. ovoga članka, ili predlože da se
razmatraju pitanja o kojima nisu zauzeta stajališta u osnovi,
izaslanstvo Republike Hrvatske zatražit će upute, a prema potrebi i
odgoditi pregovore.

Predsjednik Republike, odnosno Vlada Republike Hrvatske, odlučiti će o
zahtjevu izaslanstva.

Članak 10.

Pristanak Republike Hrvatske da se međunarodni ugovor ili jedan njegov
dio privremeno primjenjuje dok ne stupi na snagu, može se dati samo uz
odobrenje predsjednika Republike, odnosno Vlade Republike Hrvatske.

Ako dotični međunarodni ugovor ne određuje drukčije ili ako se
pregovarateljice nisu drukčije sporazumjele, takva privremena primjena
prestaje ako Republika Hrvatska odluči da ne postane stranka toga
međunarodnog ugovora i kada tu svoju odluku notificira ostalim
međunarodnopravnim subjektima između kojih se ugovor privremeno
primjenjuje.

Članak 11.

Tekst dvostranoga međunarodnog ugovora utvrđuje se na jezicima
pregovarateljica ili na drugom jeziku prema njihovu dogovoru.

Članak 12.

Nakon završenih pregovora izaslanstvo Republike Hrvatske podnosi
predsjedniku Republike, odnosno Vladi Republike Hrvatske, izvješće o
pregovorima i tekst međunarodnog ugovora.

Ako pregovori nisu uspješno okončani, izaslanstvo Republike Hrvatske će
u izvješću iz stavka 1. ovoga članka posebno obrazložiti razloge za
neuspjeh pregovora i predložiti daljnje postupanje.

IV\. POTPISIVANJE MEĐUNARODNIH UGOVORA

Članak 13.

Kad je predsjednik Republike, odnosno Vlada Republike Hrvatske, dala
punomoć za potpisivanje međunarodnog ugovora jednom od članova
izaslanstva Republike Hrvatske, taj član izaslanstva može nakon
završenih pregovora ugovor potpisati, ako je njegov sadržaj u skladu s
osnovom za vođenje pregovora i sklapanje međunarodnog ugovora utvrđenom
u članku 7. stavku 2. i prema članku 9. stavku 2. i 3. ovoga Zakona.

Članak 14.

Ako se međunarodni ugovor nakon završenih pregovora ne potpiše,
predsjednik Republike, odnosno Vlada Republike Hrvatske, utvrđuje je li
tekst međunarodnog ugovora u skladu s osnovom za njegovo sklapanje i
odlučuje o potpisivanju toga međunarodnog ugovora.

V. POTVRĐIVANJE MEĐUNARODNIH UGOVORA

Članak 15.

Izaslanstvo Republike Hrvatske, u roku od 15 dana od dana potpisivanja,
odnosno usvajanja teksta međunarodnog ugovora, dostavlja nadležnom
državnom tijelu međunarodni ugovor na hrvatskom jeziku i na jednom od
jezika izvornika ako to nije hrvatski.

Članak 16.

Nadležno državno tijelo dostavlja Ministarstvu vanjskih poslova nacrt
prijedloga za potvrđivanje međunarodnog ugovora iz članka 15. ovoga
Zakona, čiji je sastavni dio i nacrt akta o potvrđivanju.

Prijedlog za potvrđivanje međunarodnog ugovora sadrži:

\_ ustavnu osnovu,

\_ ocjenu stanja i cilj koji se donošenjem akta želi postići,

\_ osnovna pitanja koja se predlažu urediti aktom,

\_ ocjenu sredstava potrebnih za provođenje akta,

\_ akt o potvrđivanju s obrazloženjem, uključujući tekst međunarodnog
ugovora na hrvatskom jeziku i na jednom od jezika izvornika ako to nije
hrvatski,

\_ obrazloženje ako se predlaže donošenje akta po hitnom postupku,

\_ mišljenje Ureda za zakonodavstvo Vlade Republike Hrvatske,

\_ mišljenje Ministarstva financija,

\_ mišljenje Ministarstva pravosuđa,

\_ druga mišljenja prema ocjeni predlagatelja.

Postupak za potvrđivanje međunarodnog ugovora pokreće Vlada Republike
Hrvatske na poticaj Ministarstva vanjskih poslova.

Članak 17.

Akt o potvrđivanju, uključujući tekst međunarodnog ugovora na hrvatskom
i jednom od jezika izvornika ako to nije hrvatski, može sadržavati i:

a\) rezerve i interpretativne izjave uz taj međunarodni ugovor,

b\) podatke o stupanju toga međunarodnog ugovora na snagu,

c\) odredbe o osiguranju financijskih sredstava radi izvršavanja toga
međunarodnog ugovora ako se radi o međunarodnom ugovoru iz članka 21. do
24. ovoga Zakona,

d\) napomenu o potrebi usuglašavanja zakonodavstva Republike Hrvatske s
tim međunarodnim ugovorom,

e\) navođenje zadataka nadležnom državnom tijelu radi izvršavanja toga
međunarodnog ugovora.

Članak 18.

Sabor Republike Hrvatske potvrđuje međunarodne ugovore koji traže
donošenje ili izmjenu zakona, međunarodne ugovore vojne i političke
naravi i međunarodne ugovore koji financijski obvezuju Republiku
Hrvatsku.

Članak 19.

Odredbe ovoga Zakona o potvrđivanju mnogostranih međunarodnih ugovora na
odgovarajući se način primjenjuju na pristupanje Republike Hrvatske već
sklopljenim mnogostranim međunarodnim ugovorima.

Članak 20.

Tekstovi međunarodnih akata iz članka 3. ovoga Zakona dostavljaju se
putem Ministarstva vanjskih poslova Vladi Republike Hrvatske radi
upoznavanja.

VI\. MEĐUNARODNI UGOVORI KOJIMA REPUBLIKA HRVATSKA PREUZIMA KREDITNE I
DRUGE FINANCIJSKE OBVEZE

Članak 21.

Međunarodni ugovori kojima Republika Hrvatska preuzima kreditne i druge
financijske obveze sklapaju se sukladno odredbama ovoga Zakona.

Odluka o pokretanju postupka i akt o potvrđivanju međunarodnih ugovora
na osnovi kojih Republika Hrvatska preuzima kreditne i druge financijske
obveze i za koje je potrebno osigurati sredstva u okviru državnog
proračuna Republike Hrvatske mora, uz ostalo, sadržavati odredbu o tome
da će ta financijska sredstva biti osigurana u određenoj fiskalnoj
godini.

Odluka o pokretanju postupka i akt o potvrđivanju međunarodnih ugovora
na osnovi kojih za Republiku Hrvatsku \_ kao dužnika, jamca,
zajmodavatelja, investitora, dioničara, izdavatelja vrijednosnih papira
i dr. \_ nastaju financijske obveze izvan ukupnih izdataka u državnom
proračunu Republike Hrvatske mora, uz ostalo, sadržavati odredbe o
iznosima, namjeni, dinamici, izvorima i načinima podmirivanja tih
obveza.

Članak 22.

Odluka o pokretanju postupka i akt o potvrđivanju međunarodnih ugovora
kojima se Narodna banka Hrvatske zadužuje u svoje ime a za račun
Republike Hrvatske i ugovora kojima se Narodna banka Hrvatske zadužuje u
svoje ime i za svoj račun radi održavanja likvidnosti u plaćanjima prema
inozemstvu s rokom povrata dužim od jedne godine mora, uz ostalo,
sadržavati odredbe o iznosima, namjeni, dinamici i načinima podmirivanja
dugovanja prema inozemstvu.

Članak 23.

Odluka o pokretanju postupka i akt o potvrđivanju međunarodnih ugovora o
zajmovima ili o preuzimanju zajmova, koje sklapa Republika Hrvatska, a
po kojima je Republika Hrvatska zajmoprimac, te međunarodnih ugovora o
jamstvima ili međunarodnih ugovora koje sklapa Republika Hrvatska, a
kojima Republika Hrvatska \_ kao prvi dužnik, a ne samo kao jamac \_
neopozivo jamči za točno i pravodobno plaćanje glavnice, kamata i drugih
troškova mora, uz ostalo, sadržavati odredbe o načinu osiguravanja
financijskih sredstava za podmirivanje dugovanja Republike Hrvatske
prema inozemstvu i drugih obveza na osnovi ugovorenih zajmova ili
jamstava.

Članak 24.

Odluka o pokretanju postupka za sklapanje međunarodnih ugovora o
zajmovima i/ili o jamstvima koje Republika Hrvatska sklapa u svoje ime a
za račun domaće pravne osobe, a kojima Republika Hrvatska \_ kao prvi
dužnik, a ne samo kao jamac \_ neopozivo jamči za točno i pravodobno
plaćanje glavnice, kamata i drugih troškova zajma, mora, uz ostalo,
sadržavati:

\_ odluku o zaduženju nadležnog tijela domaće pravne osobe te o obvezi
povrata zajma,

\_ jamstvo ovlaštene banke ili drugoga podobnog jamca,

\_ jamstvo Republike Hrvatske.

Aktom o potvrđivanju međunarodnih ugovora iz stavka 1. ovoga članka
uređuju se uvjeti i način otplate takvih zajmova, odnosno podmirivanja
financijskih obveza koje proistječu iz jamstava Republike Hrvatske, te
uvjeti i način naplate potraživanja Republike Hrvatske koja mogu
proistjecati iz plaćanja na osnovi ugovorenih zajmova ili jamstava.

VII\. ISPRAVE O RATIFIKACIJI, PRIHVATU, ODOBRENJU ILI PRISTUPU

Članak 25.

Ispravu o ratifikaciji, prihvatu ili odobrenju međunarodnog ugovora,
odnosno o pristupu međunarodnom ugovoru, kao i notifikaciju o sukcesiji,
potpisuje predsjednik Republike.

Predsjednik Republike može ovlastiti predsjednika Vlade ili ministra
vanjskih poslova za potpisivanje isprava iz stavka 1. ovoga članka.

Članak 26.

Razmjena ili polaganje isprava o ratifikaciji, prihvatu, odobrenju ili
pristupu i izvršavanje drugih radnji koje se odnose na stupanje
međunarodnog ugovora na snagu za Republiku Hrvatsku u nadležnosti su
Ministarstva vanjskih poslova.

VIII\. STUPANJE MEĐUNARODNIH UGOVORA NA SNAGU

Članak 27.

Međunarodni ugovor stupa na snagu za Republiku Hrvatsku u skladu s
odredbama samog ugovora i ovoga Zakona.

Članak 28.

Ako međunarodni ugovor ne sadrži odredbe o stupanju na snagu, taj
međunarodni ugovor stupa na snagu za Republiku Hrvatsku čim sve
pregovarateljice dadu pristanak da budu njime vezane, a u skladu s
odredbama ovoga Zakona.

IX\. SUKCESIJA MEĐUNARODNIH UGOVORA

Članak 29.

Na sukcesiju glede međunarodnih ugovora države prednice Republika
Hrvatska primjenjuje odnosna pravila međunarodnog prava ako ti ugovori
nisu u suprotnosti s Ustavom Republike Hrvatske i pravnim poretkom
Republike Hrvatske.

X. OBJAVLJIVANJE MEĐUNARODNIH UGOVORA

Članak 30.

Akt o potvrđivanju međunarodnog ugovora s tekstom toga međunarodnog
ugovora, kao i svaki drugi međunarodni ugovor, objavljuje se, bez
odgode, u \"Narodnim novinama\", službenom listu Republike Hrvatske.

Međunarodni se ugovori objavljuju na hrvatskom jeziku. Ako nikoji od
jezika izvornika nije hrvatski, međunarodni se ugovor objavljuje na
jednom od jezika izvornika i u prijevodu na hrvatski jezik.

Prigodom objavljivanja međunarodnog ugovora objavljuju se svi
odgovarajući podaci o stupanju toga međunarodnog ugovora na snagu, a ako
prilikom objavljivanja međunarodni ugovor nije bio na snazi, podaci o
njegovu stupanju na snagu objavit će se nakon njegova stupanja na snagu.

Članak 31.

Odluku o objavljivanju međunarodnog ugovora kojeg je Republika Hrvatska
stranka na temelju notifikacije o sukcesiji donosi Vlada Republike
Hrvatske.

Članak 32.

U \"Narodnim novinama\" mogu se, na temelju posebne odluke predsjednika
Republike, Sabora Republike Hrvatske ili Vlade Republike Hrvatske,
objaviti međunarodni akti koji nisu međunarodni ugovori.

XI\. REGISTRACIJA MEĐUNARODNIH UGOVORA

Članak 33.

Međunarodni se ugovor, u skladu sa člankom 102. Povelje Ujedinjenih
naroda, registrira u Tajništvu Ujedinjenih naroda. Stranke će se
dogovoriti o načinu izvršenja obveze o registraciji.

Kada, na temelju dogovora stranaka, registraciju provodi Republika
Hrvatska, nju će provesti Ministarstvo vanjskih poslova.

XII\. EVIDENCIJA I POHRANA MEĐUNARODNIH UGOVORA

Članak 34.

Izvornici međunarodnih ugovora evidentiraju se i pohranjuju u Zbirci
međunarodnih ugovora Republike Hrvatske u Ministarstvu vanjskih poslova.

Ovjerovljeni prijepisi potvrđenih međunarodnih ugovora vojne naravi
evidentiraju se i pohranjuju u Ministarstvu obrane.

Izvornici akata iz članka 3. ovoga Zakona pohranjuju se u Ministarstvu
vanjskih poslova.

XIII\. IZVRŠAVANJE MEĐUNARODNIH UGOVORA

Članak 35.

Vlada Republike Hrvatske brine se o izvršavanju međunarodnih ugovora
preko nadležnih tijela državne uprave.

Nadležna tijela državne uprave prate izvršavanje međunarodnih ugovora i
o tome obavještavaju Vladu Republike Hrvatske.

Članak 36.

Međunarodne ugovore kojima se stvaraju neposredne obveze za Republiku
Hrvatsku izvršavaju nadležna tijela državne uprave u čiju nadležnost
spadaju pitanja koja se uređuju tim ugovorima.

Članak 37.

Međunarodne ugovore što ih je sklopila Republika Hrvatska, a kojima se
stvaraju obveze za domaće pravne osobe, neposredno izvršavaju te pravne
osobe.

Ako domaće pravne osobe ne izvrše svoje obveze koje proistječu iz
međunarodnih ugovora što ih je sklopila Republika Hrvatska, te će obveze
prema strankama izvršiti Republika Hrvatska.

Za izvršene obveze iz stavka 1. ovoga članka Republika Hrvatska naplatit
će se od domaće pravne osobe u skladu s propisima Republike Hrvatske.

Članak 38.

Vlada Republike Hrvatske, na zahtjev, obavještava predsjednika Republike
i Sabor Republike Hrvatske o izvršavanju sklopljenih međunarodnih
ugovora.

XIV\. IZMJENE I PRESTANAK MEĐUNARODNIH UGOVORA

Članak 39.

Međunarodni se ugovor može mijenjati prema odredbama samog ugovora ili
prema pravilima općega međunarodnog prava.

Na postupak izmjene međunarodnog ugovora primjenjuju se odredbe ovoga
Zakona koje se odnose na sklapanje međunarodnih ugovora.

Članak 40.

Međunarodni se ugovor, privremeno ili trajno prestaje primjenjivati u
skladu s odredbama toga međunarodnog ugovora ili prema pravilima općega
međunarodnog prava.

Privremeni ili trajni prestanak primjene međunarodnih ugovora iz
stavka 1. ovoga članka objavljuje se u \"Narodnim novinama\".

Članak 41.

Međunarodni se ugovor otkazuje ili se iz njega povlači u skladu s
odredbama samog ugovora ili prema pravilima općega međunarodnog prava.

Otkazivanje ili povlačenje iz međunarodnog ugovora od strane Republike
Hrvatske na odgovarajući se način provodi prema odredbama ovoga Zakona
koje vrijede za sklapanje međunarodnih ugovora.

XV\. PRIJELAZNE I ZAKLJUČNE ODREDBE

Članak 42.

Postupak sklapanja međunarodnog ugovora koji je u tijeku dovršit će se
prema propisima koji su bili na snazi do stupanja na snagu ovoga Zakona.

Članak 43.

Stupanjem na snagu ovoga Zakona prestaje važiti Zakon o sklapanju i
izvršavanju međunarodnih ugovora (\"Narodne novine\", br. 53/91. i
73/91.).

Članak 44.

Ovaj Zakon stupa na snagu osmoga dana od dana objave u \"Narodnim
novinama\".

Klasa: 018-05/96-01/10\
Zagreb, 29. ožujka 1996.
