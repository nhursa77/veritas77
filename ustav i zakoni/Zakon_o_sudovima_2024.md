**ZAKON O SUDOVIMA**

[I. OPĆE ODREDBE [2](#i.-opće-odredbe)](#i.-opće-odredbe)

[II. USTROJSTVO, DJELOKRUG I NADLEŽNOST SUDOVA
[4](#ii.-ustrojstvo-djelokrug-i-nadležnost-sudova)](#ii.-ustrojstvo-djelokrug-i-nadležnost-sudova)

[1. Ustrojstvo sudova [4](#ustrojstvo-sudova)](#ustrojstvo-sudova)

[2. Djelokrug i nadležnost sudova
[5](#djelokrug-i-nadležnost-sudova)](#djelokrug-i-nadležnost-sudova)

[III. UNUTARNJE USTROJSTVO SUDOVA
[8](#iii.-unutarnje-ustrojstvo-sudova)](#iii.-unutarnje-ustrojstvo-sudova)

[1. Sudska uprava [8](#sudska-uprava)](#sudska-uprava)

[2. Sudski odjeli [10](#sudski-odjeli)](#sudski-odjeli)

[3. Glasnogovornik suda
[11](#glasnogovornik-suda)](#glasnogovornik-suda)

[IV. POSEBNE ODREDBE O UNUTARNJEM USTROJSTVU VRHOVNOG SUDA REPUBLIKE
HRVATSKE
[12](#iv.-posebne-odredbe-o-unutarnjem-ustrojstvu-vrhovnog-suda-republike-hrvatske)](#iv.-posebne-odredbe-o-unutarnjem-ustrojstvu-vrhovnog-suda-republike-hrvatske)

[V. SUDAČKO VIJEĆE [14](#v.-sudačko-vijeće)](#v.-sudačko-vijeće)

[VI. ZAŠTITA PRAVA NA SUĐENJE U RAZUMNOM ROKU
[17](#vi.-zaštita-prava-na-suđenje-u-razumnom-roku)](#vi.-zaštita-prava-na-suđenje-u-razumnom-roku)

[VII. PRAVOSUDNA UPRAVA
[18](#vii.-pravosudna-uprava)](#vii.-pravosudna-uprava)

[VIII. PRAVOSUDNA INSPEKCIJA
[19](#viii.-pravosudna-inspekcija)](#viii.-pravosudna-inspekcija)

[IX. PRAVA I DUŽNOSTI SUDACA
[21](#ix.-prava-i-dužnosti-sudaca)](#ix.-prava-i-dužnosti-sudaca)

[1. Obnašanje sudačke dužnosti
[21](#obnašanje-sudačke-dužnosti)](#obnašanje-sudačke-dužnosti)

[2. Prava suca [21](#prava-suca)](#prava-suca)

[3. Dužnosti suca [22](#dužnosti-suca)](#dužnosti-suca)

[4. Praćenje rada sudaca
[23](#praćenje-rada-sudaca)](#praćenje-rada-sudaca)

[5. Odgovornost za štetu
[25](#odgovornost-za-štetu)](#odgovornost-za-štetu)

[X. KODEKS SUDAČKE ETIKE
[25](#x.-kodeks-sudačke-etike)](#x.-kodeks-sudačke-etike)

[XI. SUDSKI SLUŽBENICI I NAMJEŠTENICI
[26](#xi.-sudski-službenici-i-namještenici)](#xi.-sudski-službenici-i-namještenici)

[1. Sudski savjetnici [26](#sudski-savjetnici)](#sudski-savjetnici)

[2. Sudački vježbenici [27](#sudački-vježbenici)](#sudački-vježbenici)

[3. Stručni suradnici [28](#stručni-suradnici)](#stručni-suradnici)

[XII. OSIGURANJE OSOBA, IMOVINE I OBJEKATA SUDOVA
[28](#xii.-osiguranje-osoba-imovine-i-objekata-sudova)](#xii.-osiguranje-osoba-imovine-i-objekata-sudova)

[XIII. SUCI POROTNICI
[30](#xiii.-suci-porotnici)](#xiii.-suci-porotnici)

[XIV. STALNI SUDSKI TUMAČI I VJEŠTACI
[31](#xiv.-stalni-sudski-tumači-i-vještaci)](#xiv.-stalni-sudski-tumači-i-vještaci)

[1. Stalni sudski tumači
[31](#stalni-sudski-tumači)](#stalni-sudski-tumači)

[2. Stalni sudski vještaci
[32](#stalni-sudski-vještaci)](#stalni-sudski-vještaci)

[XV. ČUVANJE TAJNOSTI PODATAKA
[34](#xv.-čuvanje-tajnosti-podataka)](#xv.-čuvanje-tajnosti-podataka)

[XVI. SREDSTVA ZA RAD SUDOVA
[35](#xvi.-sredstva-za-rad-sudova)](#xvi.-sredstva-za-rad-sudova)

[1. Osiguranje sredstava
[35](#osiguranje-sredstava)](#osiguranje-sredstava)

[2. Sredstva za posebne namjene
[35](#sredstva-za-posebne-namjene)](#sredstva-za-posebne-namjene)

[XVII. PRIJELAZNE I ZAVRŠNE ODREDBE
[36](#xvii.-prijelazne-i-završne-odredbe)](#xvii.-prijelazne-i-završne-odredbe)

[Prijelazne i završne odredbe iz NN 33/15 od 24.03.2015.
[37](#prijelazne-i-završne-odredbe-iz-nn-3315-od-24.03.2015.)](#prijelazne-i-završne-odredbe-iz-nn-3315-od-24.03.2015.)

[Prijelazne i završne odredbe iz NN 82/15 od 24.07.2015
[37](#prijelazne-i-završne-odredbe-iz-nn-8215-od-24.07.2015)](#prijelazne-i-završne-odredbe-iz-nn-8215-od-24.07.2015)

[Prijelazne i završne odredbe iz NN 82/16 od 14.09.2016.
[38](#prijelazne-i-završne-odredbe-iz-nn-8216-od-14.09.2016.)](#prijelazne-i-završne-odredbe-iz-nn-8216-od-14.09.2016.)

[Prijelazne i završne odredbe iz NN 67/18 od 25.7.2018.
[38](#prijelazne-i-završne-odredbe-iz-nn-6718-od-25.7.2018.)](#prijelazne-i-završne-odredbe-iz-nn-6718-od-25.7.2018.)

[Prijelazne i završne odredbe iz NN 21/22 od 18.2.2022
[39](#prijelazne-i-završne-odredbe-iz-nn-2122-od-18.2.2022)](#prijelazne-i-završne-odredbe-iz-nn-2122-od-18.2.2022)

[Odluka Ustavnog suda iz NN 16/23 od 13.02.2023.
[40](#odluka-ustavnog-suda-iz-nn-1623-od-13.02.2023.)](#odluka-ustavnog-suda-iz-nn-1623-od-13.02.2023.)

[Prijelazne i završne odredbe iz Zakon o plaćama u državnoj službi i
javnim službama NN 155/23 od 22.12.2023.
[40](#prijelazne-i-završne-odredbe-iz-zakon-o-plaćama-u-državnoj-službi-i-javnim-službama-nn-15523-od-22.12.2023.)](#prijelazne-i-završne-odredbe-iz-zakon-o-plaćama-u-državnoj-službi-i-javnim-službama-nn-15523-od-22.12.2023.)

[Prijelazne i završne odredbe iz NN 36/24 od 25.03.2024.
[40](#prijelazne-i-završne-odredbe-iz-nn-3624-od-25.03.2024.)](#prijelazne-i-završne-odredbe-iz-nn-3624-od-25.03.2024.)

**\**

**ZAKON O SUDOVIMA**

### I. OPĆE ODREDBE

Članak 1. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[[21/22](https://www.zakon.hr/cms.htm?id=51574)](https://www.zakon.hr/cms.htm?id=51574))

\(1\) Ovim se Zakonom uređuje ustrojstvo, djelokrug i stvarna nadležnost
sudova ako nije određena drugim zakonom, unutarnje ustrojstvo sudova,
poslovi sudske uprave i ovlasti predsjednika suda, poslovi ravnatelja
sudske uprave, zaštita prava na suđenje u razumnom roku, nadzor nad
obavljanjem poslova sudske uprave i pravosudna inspekcija, prava i
dužnosti sudaca, ovlasti sudskih savjetnika, osiguranje osoba, imovine i
objekata sudova, imenovanje sudaca porotnika, uvjeti i postupak za
imenovanje stalnih sudskih tumača i vještaka te sredstva za rad sudova.

\(2\) Izrazi koji se koriste u ovom Zakonu za osobe u muškom rodu
uporabljeni su neutralno i odnose se na muške i ženske osobe
(sudac/sutkinja, savjetnik/savjetnica, vježbenik/vježbenica i dr.).

Članak 2.

Sudovi su tijela državne vlasti koja sudbenu vlast obavljaju samostalno
i neovisno u okviru djelokruga i nadležnosti određene zakonom.

Članak 3. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sudovi štite Ustavom, pravnom stečevinom Europske unije,
međunarodnim ugovorima i zakonima utvrđeni pravni poredak Republike
Hrvatske te osiguravaju jedinstvenu primjenu prava, ravnopravnost i
jednakost svih pred zakonom.

\(2\) Sudovi odlučuju u sporovima o temeljnim pravima i obvezama
čovjeka, o pravima i obvezama Republike Hrvatske i jedinica lokalne i
područne (regionalne) samouprave te o pravima i obvezama drugih pravnih
osoba, izriču kazne i druge mjere počiniteljima kaznenih djela i
prekršaja utvrđenih zakonom i drugim propisima, odlučuju o zakonitosti
općih i pojedinačnih akata javnopravnih tijela, rješavaju sporove o
osobnim odnosima građana, radne, trgovačke, imovinske i druge
građanskopravne sporove te odlučuju u drugim pravnim stvarima kad je to
zakonom određeno.

Članak 4.

\(1\) Svatko ima pravo da zakonom ustanovljeni neovisni i nepristrani
sud pravično i u razumnom roku odluči o njegovim pravima i obvezama ili
o sumnji ili optužbi zbog kažnjivog djela.

\(2\) Odlučivanje u pojedinim pravnim stvarima iz sudskog djelokruga
ugovorom se može povjeriti arbitražnim sudovima sukladno zakonu.

\(3\) Svatko ima pravo podnijeti pisano ili usmeno predstavku
predsjedniku suda na rad suda ili suca zbog odugovlačenja postupka u
kojem je stranka ili ima pravni interes, odnosno zbog nedoličnog ili
neprimjerenog ponašanja suca i drugog zaposlenika u službenim odnosima
sa strankom koje je suprotno etičkom kodeksu i dobiti odgovor na njih.
Predsjednik suda dužan je odgovoriti na predstavku najkasnije u roku od
30 dana od dana njezina zaprimanja.

Članak 5. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Sudovi sude na temelju Ustava, pravne stečevine Europske unije,
međunarodnih ugovora, zakona i drugih važećih izvora prava.

Članak 6. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403) -- na snazi od
01.01.2025.)

\(1\) Zabranjen je svaki oblik utjecaja na donošenje sudske odluke,
posebno svaki oblik prisile prema sucima, zlouporaba javnih ovlasti i
osobnog utjecaja te korištenje medija i javnih istupanja na način
suprotan načelima demokratskog društva, a koje ima za svrhu utjecaj na
tijek i ishod sudskih postupaka.

\(2\) Odluku suda smije mijenjati i ukidati samo sud u čiju nadležnost
spada predmet u postupku propisanom zakonom.

\(3\) Svatko u Republici Hrvatskoj dužan je poštivati pravomoćnu i
ovršnu odnosno izvršnu sudsku odluku i njoj se pokoriti.

\(4\) Rad sudova je javan, osim kada je Ustavom ili zakonom isključeno
sudjelovanje javnosti.

\(5\) Sudske odluke kojima se postupak dovršava javno se objavljuju na
posebnoj mrežnoj stranici uz prethodnu anonimizaciju i poštivanje
pravila o zaštiti osobnih podataka.

\(6\) Javna objava iz stavka 5. ovoga članka provodi se radi
ostvarivanja javnosti i transparentnosti rada sudova, omogućavanja
kontinuiranog pristupa informacijama o radu sudova te jačanja povjerenja
javnosti u sudbenu vlast.

\(7\) Način anonimizacije, objave i pretraživanja anonimiziranih sudskih
odluka iz stavka 5. ovoga članka pravilnikom propisuje ministar nadležan
za poslove pravosuđa uz prethodno mišljenje predsjednika Vrhovnog suda
Republike Hrvatske.

Članak 7.

\(1\) U pravnim stvarima iz sudske nadležnosti u prvom stupnju sudi
sudac pojedinac. Zakonom se određuje kada u prvom stupnju sudovi sude u
vijeću.

\(2\) Sudovi višeg stupnja sude u vijeću, osim kada je zakonom određeno
da sudi sudac pojedinac.

\(3\) U suđenju sudjeluju i sudski savjetnici te suci porotnici sukladno
zakonu.

Članak 8.

\(1\) Suci imaju imunitet sukladno ovom Zakonu.

\(2\) Sudac ili sudac porotnik ne može biti pozvan na odgovornost za
izraženo mišljenje ili glasovanje pri donošenju sudske odluke, osim ako
se radi o kršenju zakona od strane suca koje je kazneno djelo.

\(3\) Sudac ne može u postupku pokrenutom zbog kaznenog djela učinjenog
u obavljanju sudačke dužnosti biti pritvoren niti mu može biti određen
istražni zatvor bez odobrenja Državnog sudbenog vijeća. Iznimno, sudac
može biti pritvoren ili mu može biti određen istražni zatvor bez
odobrenja Državnog sudbenog vijeća ako je zatečen u činjenju kaznenog
djela počinjenog u obavljanju sudačke dužnosti za koje je propisana
kazna zatvora u trajanju duljem od pet godina. O tome se izvješćuje
predsjednik Državnog sudbenog vijeća.

\(4\) Za kaznena djela za koja se postupak pokreće po privatnoj tužbi,
prijedlogu ili se radi o preuzimanju kaznenog progona od strane
oštećenika, kazneni postupak protiv suca ne može se pokrenuti niti
voditi bez odobrenja Državnog sudbenog vijeća.

\(5\) Ako se Državno sudbeno vijeće ne može sastati, odobrenje za
lišenje slobode suca ili za vođenje kaznenog postupka protiv njega daje
i o njegovom imunitetu odlučuje predsjednik Državnog sudbenog vijeća.
Odluku predsjednika u roku od osam dana mora raspraviti Državno sudbeno
vijeće te donijeti konačnu odluku.

Članak 9. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Plaće sudaca i dodaci na plaće sudaca uređuju se zakonom.

Članak 10. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Poslovi se sucima i sudskim vijećima raspodjeljuju prema rasporedu
utvrđenom za svaku godinu (godišnji raspored poslova).

\(2\) Pravomoćan godišnji raspored poslova predsjednik suda dužan je
dostaviti predsjedniku neposredno višeg suda i ministarstvu nadležnom za
poslove pravosuđa. Pravomoćan godišnji raspored poslova općinskog suda
dostavlja se i predsjedniku Visokog prekršajnog suda Republike Hrvatske,
a pravomoćan godišnji raspored poslova županijskog suda i predsjedniku
Visokog kaznenog suda Republike Hrvatske.

\(3\) Utvrđen godišnji raspored poslova mora se u tijeku godine
mijenjati zbog znatnijeg povećanja ili smanjenja broja predmeta određene
vrste, zbog neujednačenosti dodjele u prethodnom razdoblju, zbog potrebe
da se pojedinim vrstama predmeta, odnosno pravnih stvari odredi prednost
rješavanja, zbog dulje odsutnosti suca, sudskog savjetnika ili drugog
zaposlenika, kao i iz drugih opravdanih razloga.

\(4\) Više tijelo sudske uprave može po službenoj dužnosti ili povodom
prigovora i primjedbi izmijeniti ili dopuniti godišnji raspored poslova,
ukinuti i vratiti ga na dopunu predsjedniku suda koji ga je donio,
odnosno potvrditi doneseni godišnji raspored poslova.

\(5\) Predsjednik Vrhovnog suda Republike Hrvatske će najmanje dva puta
godišnje održavati zajedničke sastanke s predsjednicima svih županijskih
sudova na kojima će raspraviti i utvrditi je li došlo do znatnijeg
povećanja ili smanjenja broja određene vrste drugostupanjskih predmeta
županijskih sudova, neujednačenosti dodjele drugostupanjskih predmeta u
prethodnom razdoblju, potrebe da se pojedinim vrstama tih predmeta,
odnosno pravnih stvari odredi prednost rješavanja ili postoje drugi
opravdani razlozi za izmjenama godišnjih rasporeda poslova županijskih
sudova.

Članak 10.a (NN [36/24](https://www.zakon.hr/cms.htm?id=60403))

\(1\) Godišnjim rasporedom poslova određuju se suci i državni službenici
za rad na predmetima nasilja u obitelji. Pri određivanju sudaca za rad
na ovim predmetima predsjednik suda vodit će računa o tome da suci koji
se raspoređuju na rad na ovim predmetima moraju imati izražen osjećaj i
sklonost za rad na predmetima ove vrste te redovito pohađati stručno
usavršavanje iz ovog područja.

\(2\) Program i način održavanja stručnog usavršavanja iz stavka 1.
ovoga članka pravilnikom propisuje ministar nadležan za poslove
pravosuđa.

Članak 11. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718))

\(1\) Predsjednik zajedničkog neposredno višeg suda će odrediti da u
pojedinoj vrsti predmeta postupa drugi stvarno i mjesno nadležni sud,
ako sud koji je po zakonu stvarno i mjesno nadležan zbog velikog broja
predmeta koje ima u radu ne može u razumnom roku raspraviti te predmete
i donijeti odluku, zbog postizanja ravnomjerne opterećenosti sudova ili
zbog promjena u stvarnoj i mjesnoj nadležnosti sudova.

\(2\) Prijedlog za donošenje rješenja iz stavka 1. ovog članka mogu dati
predsjednik suda i ministar nadležan za poslove pravosuđa. Predsjednik
zajedničkog neposredno višeg suda odredit će rješenjem koji se predmeti
ustupaju na suđenje drugom stvarno i mjesno nadležnom sudu.

\(3\) Sud prvog stupnja kojem je predmet ustupljen o tome će
obavijestiti stranke, odnosno njihove punomoćnike ili zastupnike uz prvo
pismeno koje im bude upućeno.

\(4\) U slučaju iz stavka 2. ovoga članka strankama i njihovim
punomoćnicima pripada pravo na naknadu troškova javnog prijevoza.
Odvjetnicima pripada pravo na naknadu troškova javnog prijevoza i pravo
na naknadu troškova za izbivanje iz pisarnice za vrijeme putovanja
određeni Tarifom o nagradama i naknadi troškova za rad odvjetnika ako
putovanje do drugog suda i natrag do mjesta ureda traje duže od tri
sata.

\(5\) Naknada troškova iz stavka 4. ovoga članka isplatit će se na teret
državnog proračuna, u dijelu u kojem su ti troškovi veći od onih koje bi
stranke imale da se postupak vodi pred mjesno nadležnim sudom.

\(6\) Odluka o troškovima iz ovoga članka donijet će se zajedno s
odlukom o troškovima postupka.

Članak 12.

\(1\) U obavljanju sudbene vlasti sudovi su jedan drugom dužni pružati
pravnu pomoć.

\(2\) Državna tijela i pravne osobe dužni su pružati pomoć sudovima u
obavljanju sudbene vlasti.

\(3\) Sudovi pružaju pravnu pomoć i stranim sudovima sukladno zakonu.

\(4\) Sudovi pružaju pravnu pomoć arbitražnim sudovima ako je njihov
zahtjev utemeljen na zakonu, ako je zatražena pravna radnja dopuštena po
zakonu i ako je za poduzimanje te radnje zamoljeni sud nadležan. Pravna
pomoć stranim arbitražnim sudovima pruža se po pravilima za pružanje
pomoći stranim sudovima.

Članak 13. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sud ima pečat koji sadrži i sjedište te naziv i grb Republike
Hrvatske.

\(2\) Na zgradi u kojoj je smješten sud moraju biti istaknuti naziv
suda, grb i zastava Republike Hrvatske.

### II. USTROJSTVO, DJELOKRUG I NADLEŽNOST SUDOVA

#### 1. Ustrojstvo sudova

Članak 14. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) U Republici Hrvatskoj sudbenu vlast obavljaju redovni i
specijalizirani sudovi te Vrhovni sud Republike Hrvatske.

\(2\) Redovni sudovi su općinski sudovi i županijski sudovi.

\(3\) Specijalizirani sudovi su trgovački sudovi, upravni sudovi, Visoki
trgovački sud Republike Hrvatske, Visoki upravni sud Republike Hrvatske,
Visoki prekršajni sud Republike Hrvatske i Visoki kazneni sud Republike
Hrvatske.

\(4\) Najviši sud u Republici Hrvatskoj je Vrhovni sud Republike
Hrvatske.

\(5\) Zakonom se mogu prema stvarnoj nadležnosti ili za određena pravna
područja ustanovljavati i drugi redovni i specijalizirani sudovi.

\(6\) Zakonom se može odrediti nadležnost jednog ili više sudova za
odlučivanje u pojedinoj vrsti predmeta za područje jednog, više ili svih
sudova te vrste.

Članak 15. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) Općinski sudovi ustanovljavaju se za područje jedne ili više
općina, jednog ili više gradova ili dijela gradskog područja.

\(2\) Županijski, trgovački i upravni sudovi ustanovljavaju se za
područje jedne ili više županija ili dijela županije.

\(3\) Visoki trgovački sud Republike Hrvatske, Visoki upravni sud
Republike Hrvatske, Visoki prekršajni sud Republike Hrvatske i Visoki
kazneni sud Republike Hrvatske ustanovljavaju se za područje Republike
Hrvatske sa sjedištem u Zagrebu.

\(4\) Vrhovni sud Republike Hrvatske ima sjedište u Zagrebu.

Članak 16. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) Sudovi obavljaju sudbenu vlast u svom sjedištu.

\(2\) Općinski, županijski, trgovački i upravni sudovi mogu iznimno
obavljati sudbenu vlast i izvan sjedišta suda u stalnim službama i
odjelima.

\(3\) Stalna služba i odjel iz stavka 2. ovog članka su ustrojstvene
jedinice suda koje se osnivaju na području njegove nadležnosti, na kojem
zbog broja stanovnika, priliva pojedine vrste predmeta i drugih
opravdanih razloga postoji potreba za takvim djelovanjem suda.

\(4\) U osnovanim stalnim službama i odjelima izvan sjedišta suda moraju
se osigurati uvjeti za poduzimanje postupovnih radnji radi rješavanja
predmeta iz nadležnosti suda koji se odnose na ove ustrojstvene
jedinice.

\(5\) Sudovi iz stavka 2. ovog članka sudbenu vlast mogu obavljati i
održavanjem sudbenih dana izvan sjedišta.

\(6\) Odluku o osnivanju i prestanku rada stalnih službi i odjela izvan
sjedišta suda donosi ministar nadležan za poslove pravosuđa.

\(7\) Odluku o održavanju i prestanku održavanja sudbenih dana donosi
ministar nadležan za poslove pravosuđa uz prethodno mišljenje
predsjednika suda.

\(8\) Prijedlog za donošenje odluke iz stavaka 5. i 6. ovog članka mogu
podnijeti predsjednik suda, predsjednik neposredno višeg suda i
predsjednik Vrhovnog suda Republike Hrvatske.

#### 2. Djelokrug i nadležnost sudova

Članak 17.

Nadležnost sudova određuje se ovim Zakonom i drugim zakonima.

Članak 18. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Općinski sudovi:

1\. rješavaju parnične, izvanparnične i ovršne predmete,

2\. rješavaju ostavinske predmete, zemljišnoknjižne predmete i vode
zemljišne knjige,

3\. rješavaju kaznene predmete, osim onih za koje je zakonom propisana
stvarna nadležnost drugog suda,

4\. rješavaju prekršajne predmete, osim onih za koje je zakonom
propisana stvarna nadležnost drugog tijela,

5\. odlučuju o priznanju i ovrsi stranih sudskih odluka i odluka drugih
tijela koje su u državi u kojoj su donesene izjednačene sa sudskim
odlukama,

6\. obavljaju poslove međunarodne pravne pomoći u postupcima iz svoje
nadležnosti,

7\. obavljaju poslove pravosudne suradnje s državama članicama Europske
unije u postupcima iz svoje nadležnosti,

8\. obavljaju i druge poslove određene zakonom.

Članak 19. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Županijski sudovi:

1\. rješavaju o žalbama protiv odluka općinskih sudova, osim ako je
zakonom drukčije propisano,

2\. rješavaju predmete u prvom stupnju kada je njihova nadležnost
propisana zakonom,

3\. provode istražni i javnobilježnički stegovni postupak zbog stegovnih
prijestupa i odlučuju o tim prijestupima u prvom stupnju, kad je to
određeno zakonom,

4\. odlučuju o žalbama protiv odluka u stegovnim postupcima zbog
neurednosti u obavljanju poslova javnih bilježnika, kad je to određeno
zakonom,

5\. obavljaju poslove međunarodne pravne pomoći u postupcima iz svoje
nadležnosti,

6\. obavljaju poslove međunarodne pravosudne suradnje s državama
članicama Europske unije u postupcima iz svoje nadležnosti, osim u
prekršajnim predmetima,

7\. provode izvršenje strane kaznene odluke,

8\. obavljaju i druge poslove određene zakonom.

Članak 20. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Vrhovni sud Republike Hrvatske:

1\. osigurava jedinstvenu primjenu prava i ravnopravnost svih u njegovoj
primjeni,

2\. odlučuje o redovnim pravnim lijekovima kad je to propisano posebnim
zakonom,

3\. odlučuje o izvanrednim pravnim lijekovima protiv pravomoćnih odluka
sudova u Republici Hrvatskoj,

4\. rješava o sukobu nadležnosti kad je to propisano posebnim zakonom,

5\. razmatra aktualna pitanja sudske prakse te predlaže područja za
stručno usavršavanje sudaca, sudskih savjetnika i sudačkih vježbenika
radi podizanja učinkovitosti i kvalitete pravosuđa u cjelini,

6\. obavlja druge poslove određene zakonom.

Članak 21. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Trgovački sudovi:

1\. odlučuju u parničnim i izvanparničnim stvarima kada je to propisano
posebnim zakonom,

2\. postupaju u registarskim stvarima i vode sudske registre,

3\. odlučuju o prijedlozima u svezi s osnivanjem, radom i prestankom
trgovačkog društva,

4\. odlučuju o prijedlozima za otvaranje stečajnog postupka i provode
predstečajne i stečajne postupke,

5\. odlučuju o upisima u upisnik brodova i jahti u onim stvarima koje su
Pomorskim zakonikom stavljene u nadležnost trgovačkog suda, ograničenju
odgovornosti brodara, prigovorima protiv konačne diobene osnove za
likvidaciju zajedničke havarije, ako zakonom za pojedinu vrstu predmeta
nije drukčije određeno,

6\. provode postupak priznanja inozemnih sudskih odluka, kao i
arbitražnih odluka u trgovačkim sporovima,

7\. provode osiguranje dokaza za postupke za koje su inače nadležni,

8\. određuju mjere osiguranja u postupcima i povodom postupaka u kojima
su inače nadležni,

9\. obavljaju poslove međunarodne pravne pomoći u izvođenju dokaza u
trgovačkim stvarima,

10\. obavljaju i druge poslove određene zakonom.

Članak 22.

Upravni sudovi:

1\. odlučuju o tužbama protiv pojedinačnih odluka javnopravnih tijela,

2\. odlučuju o tužbama protiv postupanja javnopravnih tijela,

3\. odlučuju o tužbama zbog propuštanja donošenja pojedinačne odluke ili
postupanja javnopravnog tijela u zakonom propisanom roku,

4\. odlučuju o tužbama protiv upravnih ugovora i izvršavanja upravnih
ugovora,

5\. odlučuju u drugim zakonom propisanim slučajevima.

Članak 23. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Brisan.

Članak 24.

Visoki trgovački sud Republike Hrvatske:

1\. odlučuje o žalbama protiv odluka koje su u prvom stupnju donijeli
trgovački sudovi,

2\. rješava sukob mjesne nadležnosti između trgovačkih sudova te
odlučuje o delegaciji nadležnosti između trgovačkih sudova,

3\. obavlja druge poslove određene zakonom.

Članak 25.

Visoki upravni sud Republike Hrvatske:

1\. odlučuje o žalbama protiv presuda upravnih sudova i rješenja protiv
kojih je dopuštena žalba,

2\. odlučuje o zakonitosti općih akata,

3\. odlučuje o sukobu nadležnosti između upravnih sudova,

4\. odlučuje u drugim zakonom propisanim slučajevima.

Članak 26. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Visoki prekršajni sud Republike Hrvatske:

1\. odlučuje o redovnim pravnim lijekovima protiv odluka općinskih
sudova u prekršajnim predmetima i odluka javnopravnih tijela koja vode
prvostupanjski prekršajni postupak kada je to propisano posebnim
zakonom,

2\. rješava sukob nadležnosti između općinskih sudova u prekršajnim
predmetima,

3\. odlučuje o izvanrednim pravnim lijekovima protiv pravomoćnih odluka
o prekršaju kada je to propisano posebnim zakonom,

4\. odlučuje o žalbama u predmetima međunarodne pravosudne suradnje s
državama članicama Europske unije iz prekršajne nadležnosti,

5\. provodi nadzor nad urednim obavljanjem poslova sudaca koji rade na
prekršajnim predmetima,

6\. obavlja druge poslove određene zakonom.

Članak 26.a (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[126/19](https://www.zakon.hr/cms.htm?id=42527),
[130/20](https://www.zakon.hr/cms.htm?id=46345),
[21/22](https://www.zakon.hr/cms.htm?id=51574))

Visoki kazneni sud Republike Hrvatske:

1\. odlučuje u drugom stupnju o žalbama protiv odluka županijskih sudova
u kaznenim predmetima, osim ako je zakonom propisano drukčije,

2\. provodi nadzor nad urednim obavljanjem poslova sudaca županijskih
sudova koji rade na prvostupanjskim kaznenim predmetima,

3\. rješava sukob nadležnosti između županijskih sudova u
prvostupanjskim kaznenim predmetima,

4\. obavlja druge poslove određene zakonom.

Članak 27. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718))

\(1\) Viši sud dužan je nižem sudu ukazati na nedostatke koje je uočio
prigodom odlučivanja o pravnom lijeku ili na drugi način.

\(2\) Viši sud može tražiti od nižeg suda podatke u svezi s primjenom
zakona, problemima koji se javljaju u suđenju, praćenju i proučavanju
sudske prakse te druge podatke, a može izvršiti i neposredan nadzor nad
radom tog suda i pojedinih sudaca, kao i organizirati zajedničke
sastanke radi razmatranja navedenih pitanja.

\(3\) Vrhovni sud Republike Hrvatske će radi razmatranja spornih pravnih
pitanja koja se odnose na drugostupanjsko sudovanje, u svrhu
ujednačavanja sudske prakse, svakih šest mjeseci, a po potrebi i češće,
organizirati zajednički sastanak s predsjednicima sudskih odjela svih
županijskih sudova. Zaključci sa sastanka objavit će se na internetskoj
stranici Vrhovnog suda Republike Hrvatske.

\(4\) Viši sud prigodom provedbe ovlaštenja iz stavaka 1., 2. i 3. ovoga
članka ne smije ni na koji način utjecati na neovisnost i slobodu suda
nižeg stupnja u donošenju odluke u pojedinom predmetu.

Članak 28. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Predsjednik neposredno višeg suda odredit će u pravilu jednom
godišnje provođenje nadzora nad urednim obavljanjem poslova sudaca i
sudova na području svoje nadležnosti. Nadzor obavljaju suci neposredno
višeg suda određeni od predsjednika tog suda.

\(2\) Iznimno od stavka 1. ovoga članka, predsjednik Visokog prekršajnog
suda Republike Hrvatske određuje provođenje nadzora nad urednim
obavljanjem poslova sudaca koji rade na prekršajnim predmetima, a
predsjednik Visokog kaznenog suda Republike Hrvatske određuje provođenje
nadzora nad urednim obavljanjem poslova sudaca županijskih sudova koji
rade na prvostupanjskim kaznenim predmetima. Nadzor obavljaju suci
Visokog prekršajnog suda Republike Hrvatske odnosno suci Visokog
kaznenog suda Republike Hrvatske koje je odredio predsjednik tog suda.

\(3\) Predsjednik Vrhovnog suda Republike Hrvatske može odrediti nadzor
nad urednim obavljanjem poslova svih sudaca i svih sudova. Nadzor
obavljaju suci Vrhovnog suda Republike Hrvatske koje odredi predsjednik
tog suda.

\(4\) Pisano izvješće o obavljenom nadzoru suci su dužni u roku od 30
dana dostaviti predsjedniku suda koji je odredio nadzor. Predsjednik
suda dostavit će izvješće predsjedniku nadziranog suda, predsjedniku
Vrhovnog suda Republike Hrvatske, Državnom sudbenom vijeću i
ministarstvu nadležnom za poslove pravosuđa.

### III. UNUTARNJE USTROJSTVO SUDOVA

##### 1. Sudska uprava

Članak 29. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Poslovi sudske uprave obuhvaćaju:

1\. osiguranje uvjeta za pravilan rad i poslovanje suda,

2\. skrb o urednom i pravodobnom obavljanju poslova u sudu,

3\. poslove pozivanja i raspoređivanja sudaca porotnika,

4\. poslove osiguranja podrške svjedocima i žrtvama u sudskim
postupcima,

5\. postupanje po zahtjevu za zaštitu prava na suđenje u razum­nom roku,

6\. poslove ovjere isprava namijenjenih uporabi u inozemstvu,

7\. poslove u svezi s međunarodnom pravnom pomoći i pravosudnom
suradnjom,

8\. poslove u svezi s predstavkama stranaka na rad suda,

9\. poslove vezane uz funkcioniranje informatičkog sustava,

10\. poslove financijsko-materijalnog poslovanja suda,

11\. poslove praćenja naplate sudskih pristojbi,

12\. stručne poslove u svezi s ostvarivanjem prava i dužnosti sudaca,
službenika i namještenika u sudu,

13\. skrb o stručnom usavršavanju sudaca, sudskih savjetnika, sudačkih
vježbenika i drugih službenika i namještenika u sudu,

14\. poslove upravljanja sudskom zgradom i nekretninama koje su
dodijeljene sudu na korištenje,

15\. poslove vođenja statistike i analize upravljačkih izvješća o radu
sudaca i suda,

16\. provođenje nadzora nad obradom osobnih podataka u sudskim
postupcima,

17\. davanje obavijesti o radu suda i druge poslove propisane zakonom i
Sudskim poslovnikom.

\(2\) Ministar nadležan za poslove pravosuđa pravilnikom će propisati
način obavljanja poslova sudske uprave iz stavka 1. točki 4., 7., 9.,
10. i 15. ovoga članka.

1.1. Predsjednik suda

Članak 30. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) Predsjednik suda je sudac koji uz sudačku dužnost obavlja i
poslove sudske uprave sukladno zakonu i Sudskom poslovniku.

\(2\) U sudovima s više od 20 sudaca predsjednik suda može obavljati
samo poslove sudske uprave.

\(3\) Predsjednika suda u slučaju spriječenosti ili odsutnosti u
obavljanju poslova sudske uprave zamjenjuje sudac određen godišnjim
rasporedom poslova (zamjenik predsjednika suda).

\(4\) Predsjedniku suda u poslovima sudske uprave pomažu ravnatelj
sudske uprave, predsjednici odjela, voditelj stalne službe ili službenik
kojeg odredi predsjednik suda.

\(5\) Predsjednik neposredno višeg suda je više tijelo sudske uprave.
Najviše tijelo sudske uprave je predsjednik Vrhovnog suda Republike
Hrvatske.

Članak 30.a (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Predsjednik suda dužan je stalno se stručno usavršavati za
obavljanje poslova sudske uprave.

\(2\) Stručno usavršavanje iz stavka 1. ovoga članka provodi Pravosudna
akademija.

\(3\) Program i način provedbe stručnog usavršavanja predsjednika sudova
pravilnikom utvrđuje ministar nadležan za poslove pravosuđa.

Članak 31. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Predsjednik suda u obavljanju poslova sudske uprave donosi upravne
i druge akte, izdaje naredbe i daje upute u okviru svojih ovlasti.

\(2\) Predsjednik suda skrbi za pravilne odnose i postupanje sudaca i
drugih zaposlenika suda prema strankama, državnim tijelima i drugim
pravnim osobama te za pravilne odnose među zaposlenicima suda.

\(3\) Predsjednik suda obavlja nadzor nad urednim i pravodobnim
obavljanjem poslova u sudu. Pobliže odredbe o načinu obavljanja nadzora
propisat će se Sudskim poslovnikom.

\(4\) O obavljenom nadzoru i rezultatima nadzora te poduzetim mjerama
predsjednik suda dužan je najmanje jedanput mjesečno sastaviti izvješće
koje će uložiti u za to osnovani spis sudske uprave.

\(5\) Predsjednik suda dužan je brinuti se o učinkovitosti suda u
rješavanju predmeta, a posebno o rješavanju predmeta u kojima postupak
traje više od tri godine.

\(6\) Predsjednik suda dužan je posebno skrbiti se o poštivanju prava i
zaštiti djece u postupcima pred sudovima sukladno međunarodnim
standardima.

Članak 32.

\(1\) Predsjednik suda usklađuje rad stalnih službi, sudskih odjela i
drugih ustrojstvenih jedinica u sudu.

\(2\) Predsjednik suda dužan je izvijestiti viši sud i ministarstvo
nadležno za poslove pravosuđa o svim pitanjima važnim za rad suda.

Članak 33. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718))

\(1\) Predsjednik suda odgovoran je za pravilno i zakonito obavljanje
poslova sudske uprave u sudu.

\(2\) Predsjednik suda, osim predsjednika Vrhovnog suda Republike
Hrvatske, dužan je do 31. siječnja predsjedniku neposredno višeg suda,
Državnom sudbenom vijeću i ministarstvu nadležnom za poslove pravosuđa
podnijeti izvješće o obavljenim poslovima sudske uprave u prethodnoj
godini te plan poslova sudske uprave, posebno mjera i aktivnosti za
unapređenje rada i učinkovitosti suda u rješavanju predmeta, kao i
očekivanih rezultata rada suda za tekuću godinu.

\(3\) Izvješće i plan iz stavka 2. ovog članka dostavljaju se na obrascu
propisanom Sudskim poslovnikom.

Članak 34. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[82/15](http://www.zakon.hr/cms.htm?id=12089),
[67/18](https://www.zakon.hr/cms.htm?id=31237))

\(1\) Ako predsjednik suda prestane obnašati svoju dužnost, predsjednik
neposredno višeg suda ovlastit će suca suda iste vrste i istog stupnja
ili suca višeg suda da obavlja poslove sudske uprave dok predsjednik
suda ne bude imenovan.

\(2\) U sudovima u osnivanju ministar nadležan za poslove pravosuđa
ovlastit će suca suda istog ili višeg stupnja koji će do imenovanja
predsjednika suda obavljati poslove sudske uprave.

1.2. Ravnatelj sudske uprave

Članak 35. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Općinski, trgovački i upravni sudovi s 15 ili više sudaca te svi
viši sudovi imaju ravnatelje sudske uprave.

\(2\) Za ravnatelja sudske uprave može biti primljena osoba koja ima
završen preddiplomski i diplomski sveučilišni studij ili integrirani
preddiplomski i diplomski sveučilišni studij ili specijalistički
diplomski stručni studij pravne, upravne ili ekonomske struke i najmanje
pet godina iskustva na odgovarajućim poslovima.

\(3\) Ravnatelj sudske uprave pomaže predsjedniku suda u obavljanju
poslova sudske uprave, a posebno:

-- obavlja stručne poslove u svezi s planiranjem i upravljanjem ljudskim
potencijalima u sudu,

-- organizira rad državnih službenika i namještenika te prati njihovu
učinkovitost u radu,

-- prati i planira edukaciju državnih službenika i namještenika,

-- vodi brigu o održavanju zgrade suda, radnih prostorija i opreme za
rad te investicijskim ulaganjima,

-- organizira i koordinira izradu godišnjeg plana nabave sukladno zakonu
i potrebama suda,

-- organizira provedbu postupaka javne nabave,

-- obavlja nadzor nad financijsko-materijalnim poslovanjem suda te
obavljanjem uredskih i pomoćno-tehničkih poslova,

-- skrbi se i obavlja nadzor nad trošenjem proračunskih i vlastitih
sredstava suda,

-- sudjeluje u izradi i provedbi projekata sudske uprave te nadzire
njihovu provedbu,

-- skrbi se o pravodobnom i urednom vođenju statističkih podataka o radu
suda,

-- surađuje s jedinicama lokalne i područne (regionalne) samouprave u
vezi s nabavom opreme i osiguranjem sredstava za pojedine aktivnosti
suda,

-- obavlja druge poslove koje mu povjeri predsjednik suda.

\(4\) Za svoj rad ravnatelj sudske uprave odgovara predsjedniku suda.

Članak 36. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Brisan.

1.3. Voditelj stalne službe

Članak 36.a (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) Stalna služba može imati voditelja stalne službe.

\(2\) Voditelj stalne službe je sudac određen godišnjim rasporedom
poslova.

\(3\) Voditelj stalne službe pomaže predsjedniku suda u obavljanju
poslova sudske uprave.

\(4\) Voditelj stalne službe za svoj rad odgovara predsjedniku suda.

#### 2. Sudski odjeli

Članak 37. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) U sudovima u kojima ima više sudskih vijeća, odnosno sudaca
pojedinaca koji odlučuju o stvarima iz jednog ili više srodnih pravnih
područja osnivaju se odjeli u čiji sastav ulaze suci koji o tim stvarima
odlučuju.

\(2\) Godišnjim rasporedom poslova osniva se odjel te određuje
predsjednik odjela koji rukovodi njegovim radom.

\(3\) Predsjednik sudskog odjela prati rad sudaca raspoređenih u odjel,
obavlja nadzor nad urednim i pravodobnim obavljanjem poslova u odjelu,
brine se o učinkovitosti rada odjela te obavlja druge poslove koje mu
povjeri predsjednik suda.

\(4\) U županijskim sudovima u Zagrebu, Splitu, Rijeci i Osijeku
osnivaju se sudski odjeli za postupanje u predmetima kaznenih djela iz
nadležnosti Ureda za suzbijanje korupcije i organiziranog kriminaliteta
(u daljnjem tekstu: USKOK).

\(5\) U općinskim sudovima u sjedištu županijskih sudova iz stavka 4.
ovoga članka, predsjednici sudova dužni su osnovati poseban sudski odjel
za postupanje u predmetima kaznenih djela iz nadležnosti USKOK-a.

\(6\) Godišnjim rasporedom poslova određuju se suci i državni službenici
za rad na predmetima iz nadležnosti utvrđene Zakonom o USKOK-u.

\(7\) Na predmetima iz nadležnosti utvrđene Zakonom o USKOK-u mogu
raditi suci i državni službenici koji su prošli sigurnosnu provjeru,
sukladno Zakonu o sigurnosnim provjerama.

\(8\) U općinskim sudovima utvrđenima zakonom osnivaju se sudski odjeli
za postupanje u predmetima prema zakonu kojim se uređuju obiteljski
odnosi.

\(9\) Godišnjim rasporedom poslova određuju se suci i državni službenici
za rad na predmetima iz stavka 8. ovoga članka. Pri određivanju sudaca
za rad na ovim predmetima predsjednik suda vodit će računa o tome da
suci koji se raspoređuju na rad na ovim predmetima moraju imati izraženu
sklonost za odgoj, potrebe i probitke djece, vladati osnovnim znanjima
iz područja socijalne pedagogije, psihologije mladih i socijalnog rada
za mlade osobe te redovito pohađati stručno usavršavanje iz ovih
područja.

\(10\) Suce iz stavka 9. ovoga članka, vodeći računa o utvrđenim
kriterijima, na vrijeme od pet godina iz reda sudaca tih sudova
postavlja predsjednik Vrhovnog suda Republike Hrvatske. Nakon isteka
roka od pet godina sudac može biti ponovno postavljen za suca za
postupanje u predmetima prema zakonu kojim se uređuju obiteljski odnosi.

\(11\) Program i način održavanja stručnog usavršavanja iz stavka 9.
ovoga članka pravilnikom propisuje ministar nadležan za poslove
pravosuđa.

Članak 38. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Na sjednicama sudskog odjela razmatraju se pitanja od interesa za
rad odjela, a posebice organizacija unutarnjeg poslovanja, sporna pravna
pitanja, ujednačavanje sudske prakse i pitanja važna za primjenu propisa
iz pojedinih pravnih područja te praćenje rada i stručnog usavršavanja
sudaca, sudskih savjetnika i sudačkih vježbenika raspoređenih na rad u
odjel.

\(2\) Na sjednicama sudskih odjela županijskog suda, Visokog trgovačkog
suda Republike Hrvatske, Visokog upravnog suda Republike Hrvatske,
Visokoga kaznenog suda Republike Hrvatske i Visokog prekršajnog suda
Republike Hrvatske razmatraju se i pitanja od zajedničkog interesa za
sudove nižeg stupnja s područja tih sudova.

\(3\) Na sjednici odjela Vrhovnog suda Republike Hrvatske razmatraju se
pitanja od zajedničkog interesa za pojedine ili sve sudove s područja
Republike Hrvatske te se razmatraju i daju mišljenja o nacrtima propisa
iz pojedinoga pravnog područja.

Članak 39.

\(1\) Sjednicu sudskog odjela prema potrebi, a najmanje jednom u tri
mjeseca saziva i njezinim radom rukovodi predsjednik odjela, odnosno
predsjednik suda. Kad predsjednik suda sudjeluje u radu sjednice sudskog
odjela, predsjeda sjednici i sudjeluje u odlučivanju.

\(2\) Sjednica svih sudaca suda mora se sazvati kad to zahtijeva odjel
suda ili jedna četvrtina svih sudaca.

\(3\) Odluka na sjednici sudaca suda, odnosno sudskog odjela donosi se
većinom glasova svih sudaca, odnosno sudaca sudskog odjela.

\(4\) O radu sjednice vodi se zapisnik.

\(5\) Predsjednik suda, odnosno odjela može na sjednicu svih sudaca,
odnosno odjela pozvati i istaknute znanstvenike i stručnjake iz
pojedinoga pravnog područja.

Članak 40. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sjednica odjela ili sudaca saziva se i kad se utvrdi da o
pitanjima primjene zakona postoje razlike u shvaćanjima između pojedinih
odjela, vijeća ili sudaca ili kad u jednom odjelu vijeće ili sudac
odstupi od ranije prihvaćenog pravnog shvaćanja.

\(2\) Pravno shvaćanje prihvaćeno na sjednici svih sudaca odnosno
sudskog odjela Vrhovnog suda Republike Hrvatske, Visokog trgovačkog suda
Republike Hrvatske, Visokog upravnog suda Republike Hrvatske, Visokoga
kaznenog suda Republike Hrvatske, Visokog prekršajnog suda Republike
Hrvatske i sjednici odjela županijskog suda obvezno je za sva
drugostupanjska vijeća ili suce pojedince tog odjela, odnosno suda.

\(3\) Predsjednik odjela može, prema potrebi, pozvati na sjednicu odjela
profesore diplomskog sveučilišnog studija prava, istaknute znanstvenike
ili stručnjake u određenoj grani prava.

Članak 41.

\(1\) Predsjednik suda godišnjim rasporedom poslova određuje jednog ili
više sudaca za praćenje i proučavanje sudske prakse.

\(2\) Ako je sukladno Okvirnim mjerilima za rad sudaca na poslove iz
stavka 1. ovoga članka raspoređeno više sudaca, može se osnovati poseban
odjel.

Članak 41.a (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) U Vrhovnom sudu Republike Hrvatske, Visokom trgovačkom sudu
Republike Hrvatske, Visokom upravnom sudu Republike Hrvatske, Visokom
kaznenom sudu Republike Hrvatske, Visokom prekršajnom sudu Republike
Hrvatske, županijskim sudovima te općinskim i trgovačkim sudovima s više
od 50 sudaca osniva se odjel za praćenje europskih propisa i sudske
prakse Suda Europske unije i Europskog suda za ljudska prava.

\(2\) Odjel je nadležan za pružanje pomoći svim sucima u sudu u kojem je
osnovan, kao i sucima neposredno nižih sudova, u pravilnoj primjeni
propisa i sudske prakse iz stavka 1. ovoga članka te u pripremi za
podnošenje prethodnih pitanja Sudu Europske unije.

\(3\) Osim poslova iz stavka 2. ovoga članka odjeli općinskih i
trgovačkih sudova sudjeluju u radu Europske pravosudne mreže u
građanskim i trgovačkim stvarima.

\(4\) Predsjednik odjela Vrhovnog suda Republike Hrvatske iz stavka 1.
ovoga članka jednom godišnje organizira sastanak svih odjela radi
razmatranja aktualnih pitanja u vezi s poslovima iz stavaka 2. i 3.
ovoga članka te unapređenja rada odjela.

\(5\) Odjeli pružaju podršku Pravosudnoj akademiji u provedbi stručnog
usavršavanja vezanog uz poslove iz stavaka 2. i 3. ovoga članka.

\(6\) Ministar nadležan za poslove pravosuđa pravilnikom će urediti
način sudjelovanja sudaca u radu i imenovanja sudaca za članove Europske
pravosudne mreže u građanskim i trgovačkim stvarima.

#### 3. Glasnogovornik suda

Članak 42.

\(1\) Sud ima glasnogovornika suda.

\(2\) Glasnogovornik suda je sudac, sudski savjetnik ili osoba koju
odredi predsjednik suda godišnjim rasporedom poslova.

\(3\) Predsjednik županijskog suda može odrediti jednog suca tog suda
kao glasnogovornika za županijski sud i općinske sudove s područja
njegove nadležnosti. Glasnogovorniku se može odrediti zamjenik.

\(4\) Glasnogovornik suda daje obavijesti o radu suda u skladu s ovim
Zakonom, Sudskim poslovnikom i Zakonom o pravu na pristup informacijama.

### IV. POSEBNE ODREDBE O UNUTARNJEM USTROJSTVU VRHOVNOG SUDA REPUBLIKE HRVATSKE

Članak 43. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) U Vrhovnom sudu Republike Hrvatske osnivaju se sljedeće
ustrojstvene jedinice: Ured predsjednika, Kazneni odjel, Građanski
odjel, ustrojstvene jedinice za praćenje, proučavanje i bilježenje
sudske prakse pri odjelima te za praćenje i proučavanje sudske prakse
sudova pri Vijeću Europe i Europske unije, Centar sudske prakse te
ustrojstvene jedinice za poslove sudske uprave.

\(2\) Građanski odjel obuhvaća područja građanskog, trgovačkog i
upravnog prava.

\(3\) Kazneni odjel obuhvaća područja kaznenog i prekršajnog prava te
stegovnih postupaka prema propisima o odvjetništvu i javnom
bilježništvu.

\(4\) Suci se raspoređuju u odjele godišnjim rasporedom poslova.

\(5\) Centar sudske prakse prati, analizira i objavljuje sudsku praksu
sudova u Republici Hrvatskoj. Voditelj Centra sudske prakse je sudac
Vrhovnog suda Republike Hrvatske određen godišnjim rasporedom poslova.

\(6\) Centar sudske prakse djeluje i kroz područne centre pri
županijskim sudovima u Osijeku, Rijeci, Splitu, Varaždinu i Zagrebu,
čije voditelje imenuje predsjednik Vrhovnog suda Republike Hrvatske iz
reda sudaca županijskog suda uz prethodno mišljenje predsjednika suda
pri kojem Centar sudske prakse djeluje.

\(7\) Unutarnje ustrojstvo i način rada Centra sudske prakse pobliže se
uređuje Poslovnikom o radu Vrhovnog suda Republike Hrvatske.

\(8\) U Uredu predsjednika obavljaju se poslovi sudske uprave, poslovi
međunarodne suradnje, poslovi izobrazbe sudaca i poslovi protokola za
potrebe toga suda.

\(9\) Na poslove protokola Vrhovnog suda Republike Hrvatske na
odgovarajući se način primjenjuju propisi o protokolu Hrvatskoga sabora
i Vlade Republike Hrvatske. Vrhovni sud može za svoje poslove protokola
upotrebljavati objekte koji su u tu svrhu na raspolaganju Hrvatskom
saboru i Vladi Republike Hrvatske.

\(10\) Unutarnje ustrojstvo Vrhovnog suda Republike Hrvatske pobliže se
uređuje Poslovnikom tog suda i Sudskim poslovnikom, sukladno zakonu.
Poslovnik Vrhovnog suda Republike Hrvatske donosi predsjednik suda nakon
pribavljenog mišljenja Opće sjednice.

Članak 44. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Za predsjednika Vrhovnog suda Republike Hrvatske može biti
izabrana osoba koja ispunjava opće i posebne uvjete za suca tog suda.

\(2\) Predsjednika Vrhovnog suda Republike Hrvatske bira Hrvatski sabor
na prijedlog predsjednika Republike Hrvatske, uz prethodno mišljenje
Opće sjednice Vrhovnog suda Republike Hrvatske i nadležnog odbora
Hrvatskog sabora.

\(3\) Predsjednik Vrhovnog suda Republike Hrvatske bira se na vrijeme od
četiri godine i po isteku tog vremena može biti ponovno biran na istu
dužnost. Nitko ne može biti biran na ovu dužnost više od dva puta.

Članak 44.a (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Postupak izbora predsjednika Vrhovnog suda Republike Hrvatske
pokreće Državno sudbeno vijeće objavom javnog poziva, najkasnije šest
mjeseci prije isteka mandata odnosno najkasnije 30 dana nakon prestanka
dužnosti predsjednika Vrhovnog suda Republike Hrvatske zbog drugih
zakonom određenih razloga.

\(2\) Javni poziv iz stavka 1. ovoga članka objavljuje se u »Narodnim
novinama« i na mrežnoj stranici Državnog sudbenog vijeća, a sadrži poziv
kandidatima da u roku, koji ne smije biti kraći od 15 dana, a niti dulji
od 30 dana, podnesu prijavu.

\(3\) Uz prijavu kandidati podnose životopis i program rada predsjednika
Vrhovnog suda Republike Hrvatske, koji se objavljuju na mrežnoj stranici
Državnog sudbenog vijeća.

\(4\) Pravodobne i potpune prijave kandidata koji ispunjavaju uvjete iz
članka 44. ovoga Zakona Državno sudbeno vijeće dostavlja Predsjedniku
Republike Hrvatske koji će o svim kandidatima u roku od osam dana
zatražiti mišljenje od Opće sjednice Vrhovnog suda Republike Hrvatske i
nadležnog odbora Hrvatskoga sabora.

\(5\) Ako Predsjednik Republike Hrvatske, u roku od 15 dana od dana
zaprimanja posljednjeg zaprimljenog mišljenja iz stavka 4. ovoga članka,
niti jednog od kandidata ne predloži za predsjednika Vrhovnog suda
Republike Hrvatske odnosno ako u Hrvatskom saboru predloženi kandidat za
predsjednika Vrhovnog suda Republike Hrvatske ne bude izabran, Državno
sudbeno vijeće poništit će javni poziv i najkasnije u roku od osam dana
ponovno pokrenuti postupak izbora predsjednika Vrhovnog suda Republike
Hrvatske objavom javnog poziva.

Članak 44.b (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Prije stupanja na dužnost predsjednik Vrhovnog suda Republike
Hrvatske polaže pred predsjednikom Hrvatskog sabora prisegu koja glasi:

»Prisežem da ću se u obnašanju svoje dužnosti pridržavati Ustava i
zakona te štititi cjelovitost, suverenitet i državno ustrojstvo
Republike Hrvatske i Ustavom i zakonom utvrđene slobode i prava
čovjeka.«.

\(2\) Predsjednik Vrhovnog suda Republike Hrvatske predstavlja Vrhovni
sud Republike Hrvatske i sudbenu vlast, obavlja poslove sudske uprave i
druge poslove određene zakonom i Poslovnikom o radu Vrhovnog suda
Republike Hrvatske.

\(3\) Ako je za predsjednika Vrhovnog suda Republike Hrvatske izabrana
osoba koja do izbora nije obnašala sudačku dužnost u tom sudu, Državno
sudbeno vijeće imenovat će ga i sucem tog suda.

\(4\) Ako predsjednik Vrhovnog suda Republike Hrvatske odlukom Hrvatskog
sabora ili na svoj zahtjev bude razriješen dužnosti prije isteka mandata
ili ne bude ponovno izabran na tu dužnost, nastavlja obnašati dužnost
suca u tom sudu.

Članak 44.c (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Predsjedniku Vrhovnog suda Republike Hrvatske dužnost prestaje:

1\. smrću,

2\. istekom roka na koji je izabran,

3\. prestankom dužnosti suca Vrhovnog suda Republike Hrvatske.

\(2\) Odluku kojom se utvrđuje nastup okolnosti prestanka dužnosti
predsjednika Vrhovnog suda Republike Hrvatske donosi Državno sudbeno
vijeće.

\(3\) Ako predsjednik Vrhovnog suda Republike Hrvatske prestane obnašati
svoju dužnost, Državno sudbeno vijeće ovlastit će suca tog suda koji će
do izbora predsjednika Vrhovnog suda Republike Hrvatske obavljati
poslove sudske uprave.

Članak 44.d (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Predsjednik Vrhovnog suda Republike Hrvatske bit će razriješen:

1\. ako to sam zatraži,

2\. ako postane trajno nesposoban za obavljanje dužnosti,

3\. ako protiv njega bude pravomoćno potvrđena optužnica za kazneno
djelo koje ga čini nedostojnim obavljanja sudačke dužnosti,

4\. kad navrši 70 godina života.

\(2\) Prijedlog za razrješenje predsjednika Vrhovnog suda Republike
Hrvatske podnosi predsjednik Republike Hrvatske. U prijedlogu se mora
navesti osnova i razlog za razrješenje.

\(3\) O prijedlogu za razrješenje predsjednika Vrhovnog suda Republike
Hrvatske odlučuje Hrvatski sabor, uz prethodno mišljenje Opće sjednice
Vrhovnog suda Republike Hrvatske i nadležnog odbora Hrvatskog sabora.

Članak 45. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) Predsjednik Vrhovnog suda Republike Hrvatske dužan je jednom
godišnje, najkasnije do 30. travnja tekuće godine, Hrvatskom saboru
podnijeti izvješće o stanju sudbene vlasti u protekloj godini.

\(2\) U godišnjem izvješću navode se pokazatelji učinkovitosti i
kvalitete rada sudova po vrstama predmeta na razini cijelog sustava te
posebno na razini Vrhovnog suda Republike Hrvatske, županijskih sudova,
općinskih sudova i specijaliziranih sudova. U godišnjem izvješću daju se
pokazatelji rada i za svaki pojedini sud.

\(3\) U godišnjem izvješću koriste se pokazatelji koje primjenjuje
Komisija za učinkovitost pravosuđa Vijeća Europe. Pokazatelji se daju za
prethodnu godinu, u odnosu na pokazatelje za najmanje pet prethodnih
godina.

\(4\) U godišnjem izvješću predsjednik Vrhovnog suda Republike Hrvatske
može upozoriti na stanje i djelovanje sudbene vlasti, organizacijske
probleme u sudovima i nedostatke u zakonodavstvu te dati prijedloge za
unaprjeđenje rada sudova.

\(5\) Nakon iznesenog izvješća predsjednika Vrhovnog suda Republike
Hrvatske, Hrvatski sabor će, ako ocijeni potrebnim, zauzeti stajališta u
svezi sa stanjem sudbene vlasti.

\(6\) Prilikom zauzimanja stajališta Hrvatski sabor neće raspravljati
niti zauzimati stajališta o stanju pojedinih sudskih predmeta ili o radu
pojedinih sudaca niti će na drugi način dovoditi u pitanje samostalnost
i neovisnost sudaca i sudbene vlasti.

Članak 46.

\(1\) Opću sjednicu Vrhovnog suda Republike Hrvatske čine predsjednik i
svi suci toga suda.

\(2\) Opću sjednicu saziva i njom predsjeda predsjednik suda. Opća
sjednica mora biti sazvana ako to zatraži odjel suda ili jedna četvrtina
svih sudaca.

\(3\) Predsjednik suda može, prema potrebi, pozvati na Opću sjednicu i
sjednicu odjela profesore diplomskog sveučilišnog studija prava,
istaknute znanstvenike ili stručnjake u određenoj grani prava.

\(4\) Za pravovaljano odlučivanje na Općoj sjednici potrebna je
nazočnost natpolovične većine svih sudaca Vrhovnog suda Republike
Hrvatske.

\(5\) Odluke se donose većinom glasova svih sudaca Vrhovnog suda
Republike Hrvatske.

Članak 47.

Opća sjednica Vrhovnog suda Republike Hrvatske:

1\. daje mišljenje o nacrtu zakona ili drugog propisa kojim se uređuju
pitanja od važnosti za rad sudova ili obavljanje sudbene vlasti,

2\. utvrđuje upute sudovima za praćenje sudske prakse,

3\. daje mišljenje ministarstvu nadležnom za poslove pravosuđa o visini
sredstava potrebnih za redovito obavljanje poslova u sudovima,

4\. obavlja i druge poslove propisane zakonom i Sudskim poslovnikom.

Članak 48. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Predsjednik Vrhovnog suda Republike Hrvatske saziva Opću sjednicu
Vrhovnog suda Republike Hrvatske uz sudjelovanje predstavnika drugih
sudova (Proširena opća sjednica).

\(2\) Sjednicu iz stavka 1. ovoga članka čine svi suci Vrhovnog suda
Republike Hrvatske te po dva predstavnika Visokog trgovačkog suda
Republike Hrvatske, Visokog upravnog suda Republike Hrvatske, Visokoga
kaznenog suda Republike Hrvatske i Visokog prekršajnog suda Republike
Hrvatske i po jedan predstavnik svakoga županijskog suda.

\(3\) Na sjednici iz stavka 1. ovog članka razmatraju se aktualna
pitanja iz sudske prakse, utvrđuje prijedlog okvirnih mjerila za rad
sudaca i raspravljaju druga pitanja određena zakonom.

\(4\) Predsjednik Vrhovnog suda Republike Hrvatske može sazvati
Proširenu opću sjednicu za raspravljanje o nacrtima zakona ili drugog
propisa kojim se uređuju pitanja od važnosti za rad sudova ili
obavljanje sudbene vlasti iz članka 47. točke 1. ovoga Zakona.

### V. SUDAČKO VIJEĆE

Članak 49. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sudačko vijeće:

-- daje ocjenu obnašanja sudačke dužnosti,

-- daje mišljenje Državnom sudbenom vijeću o kandidatima za predsjednika
suda,

-- daje mišljenje Državnom sudbenom vijeću o kandidatima za suce,

-- odlučuje o zahtjevu za ocjenu postojanja povrede Kodeksa sudačke
etike,

-- obavlja druge poslove određene ovim Zakonom, zakonom kojim se uređuje
rad Državnog sudbenog vijeća i Sudskim poslovnikom.

\(2\) Mišljenje iz stavka 1. podstavka 3. daje sudačko vijeće nadležno
za sud u kojem se sudačko mjesto popunjava u roku od 30 dana od dana
zaprimanja zahtjeva Državnog sudbenog vijeća.

\(3\) Sudačka vijeća dužna su podnositi izvješća o svome radu sucima
sudova koji su ih izabrali najmanje jednom godišnje, a prema potrebi ih
i na druge načine obavještavati o obavljanju poslova iz svoje
nadležnosti.

Članak 50. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sudačko vijeće osniva se za županijski sud i općinske sudove s
područja tog županijskoga suda, pri županijskom sudu.

\(2\) Za trgovačke sudove osniva se sudačko vijeće pri Visokom
trgovačkom sudu Republike Hrvatske, a za upravne sudove pri Visokom
upravnom sudu Republike Hrvatske.

\(3\) Poslove sudačkih vijeća za Visoki prekršajni sud Republike
Hrvatske, Visoki kazneni sud Republike Hrvatske i Vrhovni sud Republike
Hrvatske obavljaju sjednice svih sudaca tih sudova.

Članak 51. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sudačko vijeće županijskog suda ima 15 članova, od kojih je devet
članova iz reda sudaca županijskog suda i šest iz reda sudaca područnih
općinskih sudova.

\(2\) Ako županijski sud, zajedno s područnim općinskim sudovima ima
manje od 50 sudaca, sudačko vijeće ima devet članova, od kojih je šest
članova iz reda sudaca županijskog suda, a tri iz reda sudaca područnih
općinskih sudova.

\(3\) Sudačko vijeće trgovačkih sudova ima 15 članova, od kojih je devet
članova iz reda sudaca Visokoga trgovačkog suda Republike Hrvatske, a
šest iz reda sudaca trgovačkih sudova.

\(4\) Sudačko vijeće upravnih sudova ima 15 članova, od kojih je devet
članova iz redova sudaca Visokog upravnog suda Republike Hrvatske, a
šest iz reda sudaca upravnih sudova.

\(5\) U odlučivanju o poslovima sudačkog vijeća koji se odnose na suce
županijskih sudova, Visokog trgovačkog suda Republike Hrvatske i Visokog
upravnog suda Republike Hrvatske sudjeluju samo članovi sudačkog vijeća
iz reda sudaca tih sudova.

Članak 52.

Članovi sudačkog vijeća biraju se na rok od četiri godine tajnim
glasovanjem.

Članak 53. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) Članove sudačkog vijeća iz reda sudaca županijskog suda biraju
suci županijskog suda, a članove sudačkog vijeća iz reda sudaca
općinskih sudova suci općinskih sudova s područja županijskog suda.

\(2\) Članove sudačkog vijeća trgovačkih i upravnih sudova iz reda
sudaca Visokog trgovačkog suda Republike Hrvatske i Visokog upravnog
suda Republike Hrvatske biraju suci tih sudova, a članove iz reda sudaca
trgovačkih i upravnih sudova suci tih sudova.

\(3\) Trgovački i upravni sud ne mogu u sudačkom vijeću imati više od
tri člana iz reda sudaca istog suda.

\(4\) Ako na području nadležnosti županijskog suda ima više općinskih
sudova, općinski sud ne može u sudačkom vijeću imati više od tri člana
iz reda sudaca istog suda.

Članak 54.

\(1\) Svi suci imaju se pravo kandidirati za sudačko vijeće. Izabrani
suci imaju dužnost sudjelovati u radu sudačkog vijeća.

\(2\) Ako ovim Zakonom nije drukčije propisano, kandidati za članove
sudačkih vijeća mogu biti svi suci u sudovima koji ih biraju, a koji
dužnost suca obnašaju na dan izbora za sudačka vijeća.

\(3\) Član sudačkog vijeća ne može biti predsjednik suda, član Državnog
sudbenog vijeća ni sudac kojem je u prethodne četiri godine izrečena
stegovna mjera.

Članak 55.

\(1\) Sudačko vijeće najkasnije tri mjeseca prije isteka mandata svim
sudovima upućuje obavijest o otvaranju kandidacijskog postupka. Suci se
u roku od 30 dana mogu kandidirati za sudačko vijeće ili njihovu
kandidaturu mogu uz njihov pristanak istaći sudovi. Kandidature se
dostavljaju odgovarajućem sudačkom vijeću.

\(2\) Predsjednik sudačkog vijeća najkasnije dva mjeseca prije isteka
mandata, posebno za svaku vrstu sudova utvrđuje liste kandidata. Podatke
potrebne za utvrđivanje liste daju ministarstvu nadležnom za poslove
pravosuđa i predsjednici sudova. Lista kandidata utvrđuje se abecednim
redom, a sadrži redni broj, prezime i ime kandidata te naziv suda u
kojem obnaša sudačku dužnost.

\(3\) Lista kandidata objavljuje se na oglasnoj ploči suda za koje se
sudačko vijeće bira najkasnije osam dana prije održavanja izbora.

\(4\) Na listu kandidata može se u roku od tri dana od objavljivanja
izjaviti prigovor izbornom povjerenstvu.

Članak 56.

\(1\) Postupak kandidiranja, glasovanja i utvrđivanja rezultata izbora
provodi izborno povjerenstvo, koje se sastoji od predsjednika i dva
člana.

\(2\) Sudačko vijeće imenovat će izborno povjerenstvo prije isteka roka
za utvrđivanje liste kandidata.

\(3\) Članovi sudačkog vijeća i kandidati s utvrđene liste kandidata ne
mogu biti istodobno i članovi izbornog povjerenstva.

Članak 57.

\(1\) Izbori se moraju održati najkasnije 15 dana prije isteka mandata
sudačkoga vijeća. Dan i mjesto održavanja izbora određuje sudačko
vijeće, vodeći računa o tome da se svim sucima omogući nesmetano
glasovanje.

\(2\) Izbori se provode tako da svaki sudac na listi kandidata koju mu
je dostavilo izborno povjerenstvo zaokruži najviše onoliko kandidata
koliko se članova sudačkog vijeća bira.

\(3\) Na temelju provedenih izbora izborno će povjerenstvo u roku od dva
dana utvrditi redoslijed kandidata po broju glasova koje su dobili te
objaviti imena kandidata koji su izabrani za članove sudačkog vijeća.
Rezultati se objavljuju na oglasnoj ploči suda za koji se sudačko vijeće
bira.

\(4\) Za članove sudačkog vijeća izabrani su kandidati koji su dobili
najveći broj glasova. Kandidati koji su po broju glasova iza izabranih
članova vijeća smatraju se njihovim zamjenicima. Ako je u sudačko vijeće
iz istog prvostupanjskog suda izabrano više od tri kandidata, smatrat će
se izabranim samo kandidati iz tog suda koji imaju najveći broj glasova.

\(5\) U slučaju da dva ili više kandidata imaju jednak broj glasova,
izabran je kandidat koji je dulje obnašao sudačku dužnost, a ako su oba
kandidata jednako dugo obnašala tu dužnost, izabranim se smatra stariji
kandidat.

Članak 58.

\(1\) Protiv objavljene liste kandidata, zbog nepravilnosti u provođenju
izbora i objavljenih rezultata može se u roku od tri dana od
objavljivanja rezultata izbora izjaviti prigovor, o kojem u prvom
stupnju odlučuje izborno povjerenstvo. Protiv odluke izbornog
povjerenstva može se u roku od tri dana izjaviti žalba o kojoj odlučuje
sudačko vijeće.

\(2\) Sudačko vijeće utvrđuje konačne rezultate najkasnije deset dana
nakon njihovog održavanja. O rezultatima izbora sudačko vijeće dužno je
bez odgode obavijestiti predsjednike sudova za koje se sudačko vijeće
bira i ministarstvo nadležno za poslove pravosuđa.

Članak 59.

Sudačko vijeće ima predsjednika i zamjenika koje biraju većinom glasova
članovi sudačkog vijeća.

Članak 60.

\(1\) Sudačko vijeće odlučuje na sjednici većinom glasova svih članova
tajnim glasovanjem.

\(2\) Sjednicu sudačkog vijeća saziva predsjednik sudačkog vijeća
pisanim pozivom koji se članovima dostavlja najmanje osam dana prije
održavanja sjednice.

\(3\) O radu sudačkog vijeća vodi se zapisnik.

\(4\) Sudačko vijeće postupa sukladno Poslovniku o radu sudačkih vijeća.
Poslovnik o radu sudačkih vijeća donosi Vijeće koje čine predsjednici
svih sudačkih vijeća u Republici Hrvatskoj i Opća sjednica Vrhovnog suda
Republike Hrvatske.

Članak 61.

Predsjednik suda dužan je osigurati uvjete za rad sudačkog vijeća te na
njegov zahtjev dostaviti podatke ili obaviti pojedinu radnju.

Članak 62. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Članu sudačkog vijeća prestaje dužnost prije isteka mandata:

-- ako sam zatraži,

-- ako bude privremeno udaljen od obnašanja sudačke dužnosti,

-- ako prestane obnašati dužnost suca ili mu sudačka dužnost miruje,

-- ako bude imenovan na drugi sud,

-- ako bude imenovan na dužnost predsjednika suda,

-- ako bude izabran za člana Državnoga sudbenog vijeća,

-- ako bude pravomoćno utvrđena njegova stegovna odgovornost.

\(2\) Ako član sudačkog vijeća prestane obnašati dužnost prije isteka
mandata, dužnost člana vijeća preuzima sudac koji je prema konačnim
rezultatima izbora za sudačko vijeće sljedeći po redoslijedu prema broju
ostvarenih glasova.

\(3\) Mandat zamjenika kao člana sudačkog vijeća traje do isteka mandata
sudačkog vijeća.

### VI. ZAŠTITA PRAVA NA SUĐENJE U RAZUMNOM ROKU

Članak 63.

Stranka u sudskom postupku koja smatra da nadležni sud nije odlučio u
razumnom roku o njezinom pravu ili obvezi ili o sumnji ili optužbi za
kažnjivo djelo ima pravo na sudsku zaštitu sukladno odredbama ovog
Zakona.

Članak 64. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

Postupak odlučivanja o zahtjevu za zaštitu prava na suđenje u razumnom
roku provodi se uz odgovarajuću primjenu pravila o izvanparničnom
postupku, u pravilu bez održavanja ročišta.

Članak 65. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Zahtjev za zaštitu prava na suđenje u razumnom roku podnosi se
predsjedniku neposredno višeg suda.

\(2\) Ako se zahtjev odnosi na postupak koji je u tijeku pred Vrhovnim
sudom Republike Hrvatske, o zahtjevu odlučuje vijeće od tri suca tog
suda.

\(3\) Predsjednik neposredno višeg suda odnosno predsjednik vijeća iz
stavka 2. ovoga članka će u roku od 15 dana od primitka zahtjeva
zatražiti od suca koji postupa u predmetu izvješće o duljini trajanja
postupka, razlozima zbog kojih postupak nije okončan i mišljenje o roku
u kojem se predmet može riješiti.

\(4\) Sudac koji postupa u predmetu dužan je izvješće iz stavka 3. ovoga
članka dostaviti odmah, a najkasnije u roku od 15 dana od traženja.

\(5\) Pri odlučivanju o podnesenom zahtjevu osobito će se voditi računa
o vrsti predmeta, činjeničnoj i pravnoj složenosti predmeta, ponašanju
stranaka te postupanju suda.

Članak 66. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Ako predsjednik neposredno višeg suda odnosno vijeće iz članka 65.
stavka 2. ovoga Zakona utvrde da je zahtjev osnovan, odredit će rok u
pravilu od najdulje šest mjeseci, osim ako okolnosti slučaja ne nalažu
određivanje duljeg roka u kojem sudac predmet mora riješiti te
primjerenu naknadu koja pripada stranki zbog povrede prava na suđenje u
razumnom roku.

\(2\) Ako sudac ne riješi predmet u određenom roku, dužan je u roku od
15 dana od isteka određenog roka o razlozima dostaviti pisano izvješće
predsjedniku neposredno višeg suda i predsjedniku suda pred kojim je
došlo do povrede prava na suđenje u razumnom roku. Predsjednik
neposredno višeg suda dostavit će bez odgode izvješće suca i svoje
očitovanje ministarstvu nadležnom za poslove pravosuđa.

Članak 67. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Predsjednik neposredno višeg suda odnosno vijeće iz članka 65.
stavka 2. ovoga Zakona dužni su odlučiti o podnesenom zahtjevu u roku od
60 dana od njegova zaprimanja.

\(2\) Protiv rješenja kojim se odlučuje o zahtjevu za zaštitu prava na
suđenje u razumnom roku i ako o zahtjevu nije odlučeno u roku od 60 dana
od dana njegova zaprimanja stranka ima pravo žalbe u roku od osam dana
od primitka rješenja odnosno isteka roka u kojem je rješenje trebalo
biti doneseno.

\(3\) O žalbi odlučuje vijeće Vrhovnog suda Republike Hrvatske od tri
suca tog suda. Ako se zahtjev odnosi na postupak koji je u tijeku pred
Vrhovnim sudom Republike Hrvatske, o žalbi odlučuje vijeće od pet sudaca
tog suda.

\(4\) Vijeće iz stavka 3. ovoga članka može žalbu odbiti kao neosnovanu
i potvrditi prvostupanjsko rješenje ili preinačiti rješenje.

Članak 68. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[36/24](https://www.zakon.hr/cms.htm?id=60403))

Brisan.

Članak 69. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[36/24](https://www.zakon.hr/cms.htm?id=60403))

\(1\) Ukupno određena primjerena naknada u jednom predmetu ne može
iznositi više od 4650,00 eura.

\(2\) Rješenje kojim se odlučuje o zahtjevu za zaštitu prava na suđenje
u razumnom roku dostavlja se odmah nakon pravomoćnosti predsjedniku suda
pred kojim je došlo do povrede prava na suđenje u razumnom roku,
predsjedniku Vrhovnog suda Republike Hrvatske, nadležnom sudačkom vijeću
i ministarstvu nadležnom za poslove pravosuđa.

\(3\) Naknada iz stavka 1. ovoga članka isplaćuje se iz sredstava
državnog proračuna. Zahtjev za isplatu naknade podnosi se ministarstvu
nadležnom za poslove pravosuđa.

Članak 70.

Ako je pred Europskim sudom za ljudska prava pokrenut postupak za
zaštitu prava na suđenje u razumnom roku i zastupnik Vlade Republike
Hrvatske pred Europskim sudom za ljudska prava zatraži podatke o
predmetu od suda pred kojim je u tijeku postupak, taj sud je dužan o
zahtjevu zastupnika Vlade Republike Hrvatske i razlozima dugotrajnosti
postupka obavijestiti predsjednika neposredno višeg suda, predsjednika
Vrhovnog suda Republike Hrvatske i ministarstvo nadležno za poslove
pravosuđa.

### VII. PRAVOSUDNA UPRAVA

Članak 71. (NN
[[28/13](http://www.zakon.hr/cms.htm?id=6716)](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Ministarstvo nadležno za poslove pravosuđa obavlja poslove
pravosudne uprave.

\(2\) U obavljanju poslova pravosudne uprave ministarstvo nadležno za
poslove pravosuđa obraća se predsjedniku odgovarajućeg suda.

\(3\) Ministar nadležan za poslove pravosuđa u obavljanju poslova
pravosudne uprave može ukinuti, poništiti ili oglasiti ništavim svaki
nepravilan ili nezakonit akt donesen u obavljanju poslova sudske uprave.

Članak 72. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

U pravosudnu upravu spadaju poslovi koji služe obavljanju sudbene
vlasti:

1\. izrada prijedloga zakona i drugih propisa za ustanovljavanje,
nadležnost, sastav i ustrojstvo sudova i postupak pred sudovima,

2\. sudjelovanje u procjeni potreba i izradi programa stručnog
usavršavanja sudaca, službenika i namještenika,

3\. osiguranje materijalnih, financijskih, prostornih i drugih uvjeta za
rad sudova,

4\. informatizacija sudova,

5\. prikupljanje i analiza statističkih i drugih podataka o djelovanju
sudova,

6\. ispitivanje predstavki građana na rad sudova koje se odnose na
odugovlačenje sudskog postupka, na ponašanje suca ili drugog djelatnika
suda prema stranki tijekom postupka ili obavljanja drugih službenih
radnji,

7\. nadzor nad financijsko-materijalnim poslovanjem sudova,

8\. određivanje načina korištenja nekretnina te nadzor nad upravljanjem
nekretninama dodijeljenim sudu na korištenje,

9\. obavljanje međunarodne pravne pomoći i pravosudne suradnje,

10\. osiguranje osoba, imovine i objekata sudova,

11\. nadzor nad redovitim obavljanjem poslova u sudu te provođenjem
Sudskog poslovnika,

12\. ustrojavanje i vođenje registara i evidencija prema posebnim
propisima,

143\. drugi poslovi određeni zakonom.

\(2\) Ministar nadležan za poslove pravosuđa pravilnikom će propisati
način obavljanja pojedinih poslova pravosudne uprave.

Članak 73.

\(1\) Ministarstvo nadležno za poslove pravosuđa vodi evidenciju sudaca,
sudskih savjetnika, sudačkih vježbenika i drugih zaposlenika u sudovima.

\(2\) Podatke za potrebe evidencije ministarstvu nadležnom za poslove
pravosuđa dostavljaju sudovi na način što ga naputkom propiše ministar
nadležan za poslove pravosuđa.

Članak 74. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Evidencija sudaca sadrži sljedeće podatke:

1\. osobne podatke,

2\. podatke o imenovanju i razrješenju,

3\. ocjene obnašanja sudačke dužnosti,

4\. podatke o pravomoćno izrečenim stegovnim kaznama.

\(2\) Osobni podaci sadrže: ime, prezime, ime roditelja, dan, mjesec i
godina rođenja, OIB, nacionalnost, prebivalište, podatak o završenom
diplomskom sveučilišnom studiju prava.

\(3\) Tijela koja imaju podatke o kojima se vodi evidencija iz stavka 1.
ovoga članka dužna su ih dostaviti ministarstvu nadležnom za poslove
pravosuđa.

Članak 75. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Ministarstvo nadležno za poslove pravosuđa od sudova može tražiti
izvješća i podatke o radu suda i obavljanju poslova sudske uprave, a u
okviru svog djelokruga može obaviti neposredan uvid u rad suda i
informacijski sustav u uporabi u sudu, tražiti izvješća o razlozima
nepostupanja u pojedinom predmetu, kao i dostavu pojedinog predmeta na
uvid te održati zajednički sastanak sa sudovima radi razmatranja pitanja
u svezi s njihovim radom i primjenom novih propisa.

Članak 76. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Ministar nadležan za poslove pravosuđa donosi Sudski poslovnik.

\(2\) Sudskim poslovnikom propisuju se ustrojstvo suda i poslovanje u
sudovima.

\(3\) Predsjednik suda donosi pravilnik o unutarnjem redu suda, uz
prethodnu suglasnost ministra nadležnog za poslove pravosuđa.

\(4\) Pravilnikom o unutarnjem redu suda utvrđuju se radna mjesta
državnih službenika i namještenika u sudu, potreban broj izvršitelja na
svakom radnom mjestu, uvjeti za raspored na radno mjesto, opisi poslova
radnog mjesta te druga pitanja od značaja za organizaciju i način rada
pojedinog suda.

Članak 77. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sucima i službenim osobama u sudu izdaje se službena iskaznica.

\(2\) Za vrijeme vođenja rasprave ili sjednice kojoj prisustvuju
stranke, kao i u drugim prigodama određenim zakonom ili Sudskim
poslovnikom, sudac nosi sudačku odoru.

\(3\) Ministar nadležan za poslove pravosuđa propisat će pravilnikom
obrazac i postupak izdavanja te sadržaj službene iskaznice te izgled
sudačke odore.

Članak 78.

Broj sudaca u pojedinom sudu određuje ministar nadležan za poslove
pravosuđa u skladu s mjerilima za određivanje broja sudaca vodeći računa
o prilivu predmeta, strukturi predmeta, zaostacima u radu suda i broju
predmeta koji sudac mora okvirno riješiti u jednogodišnjem razdoblju.

Članak 79. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237),
[16/23](https://www.zakon.hr/cms.htm?id=55930))

\(1\) Okvirna mjerila za rad sudaca propisuje ministar nadležan za
poslove pravosuđa uz prethodno mišljenje Opće sjednice Vrhovnog suda
Republike Hrvatske.

\(2\) Ministar nadležan za poslove pravosuđa zatražit će od Opće
sjednice Vrhovnog suda Republike Hrvatske da u roku od 30 dana dostavi
mišljenje o prijedlogu Okvirnih mjerila za rad sudaca te njihovih
izmjena ili dopuna.

\(3\) Ako Opća sjednica Vrhovnog suda Republike Hrvatske ne dostavi
mišljenje iz stavka 2. ovoga članka u propisanom roku, ministar nadležan
za poslove pravosuđa donijet će Okvirna mjerila za rad sudaca i bez tog
mišljenja.

\(4\) Okvirna mjerila objavljuju se na internetskoj stranici
Ministarstva nadležan za poslove pravosuđa.

### VIII. PRAVOSUDNA INSPEKCIJA

Članak 80. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Pravosudna inspekcija ministarstva nadležnog za poslove pravosuđa
obavlja poslove inspekcijskog nadzora nad pravilnim i zakonitim
obavljanjem poslova sudske uprave.

\(2\) Ministar nadležan za poslove pravosuđa pravilnikom će propisati
način provedbe inspekcijskih nadzora nad pravilnim i zakonitim
obavljanjem poslova sudske uprave u sudovima.

Članak 80.a (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Pravosudni inspekcijski nadzor obavljaju državni službenici
ministarstva nadležnog za poslove pravosuđa raspoređeni na radna mjesta
inspektora, viših inspektora i viših inspektora -- specijalista.

\(2\) Inspektor može biti osoba koja ima završen diplomski sveučilišni
studij prava ili integrirani preddiplomski i diplomski sveučilišni
studij prava i najmanje tri godine radnog iskustva na odgovarajućim
poslovima.

\(3\) Viši inspektor može biti osoba koja ima završen diplomski
sveučilišni studij prava ili integrirani preddiplomski i diplomski
sveučilišni studij prava i najmanje četiri godine radnog iskustva na
odgovarajućim poslovima.

\(4\) Viši inspektor -- specijalist može biti osoba koja ispunjava
uvjete za višeg inspektora, ima istaknute rezultate u području od
značaja za rad državnog tijela i prethodno odobrenje ministarstva
nadležnog za službeničke odnose.

\(5\) Iznimno od stavaka 2., 3. i 4. ovoga članka, osobe koje obavljaju
nadzor nad financijsko-materijalnim poslovanjem sudova moraju imati
završen diplomski sveučilišni studij ekonomije ili specijalistički
diplomski stručni studij ekonomije.

\(6\) Poslove pravosudne inspekcije, osim poslova nadzora nad
financijsko-materijalnim poslovanjem sudova, mogu privremeno obavljati i
suci koji ispunjavaju uvjete za suce županijskog suda i imaju iskustvo u
obavljanju poslova sudske uprave.

Članak 81. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Inspekcijski nadzor provodi se u skladu s godišnjim planom
nadzora, kojeg na prijedlog čelnika pravosudne inspekcije donosi
ministar nadležan za poslove pravosuđa do kraja kalendarske godine za
iduću godinu (redoviti inspekcijski nadzor).

\(2\) U godišnjem planu nadzora navest će se i sudovi u kojima je prema
rezultatima nadzora provedenog tijekom kalendarske godine u idućoj
kalendarskoj godini potrebno ponoviti nadzor (kontrolni inspekcijski
nadzor).

\(3\) Prijedlog za provedbu izvanrednog inspekcijskog nadzora mogu dati
predsjednik Vrhovnog suda Republike Hrvatske, predsjednik neposredno
višeg suda i predsjednik Državnog sudbenog vijeća.

\(4\) Provedba inspekcijskog nadzora određuje se rješenjem ministra
nadležnog za poslove pravosuđa.

Članak 82.

Inspekcijski nadzor provodi se kao:

1\. neposredan inspekcijski nadzor, izravnim uvidom u dokumentaciju,
podatke, uvjete i način rada nadziranog suda,

2\. posredan inspekcijski nadzor, uvidom u dostavljenu dokumentaciju i
podatke nadziranog suda.

Članak 83.

\(1\) Rješenje o provedbi neposrednog inspekcijskog nadzora dostavit će
se nadziranom sudu, najkasnije dan prije početka nadzora.

\(2\) Iznimno od stavka 1. ovog članka, neposredan inspekcijski nadzor
može biti proveden i bez prethodne dostave rješenja, u slučaju
postojanja razloga za hitno postupanje.

\(3\) Predsjednik nadziranog suda dužan je omogućiti nesmetanu provedbu
inspekcijskog nadzora, što uključuje osiguranje radnog prostora za
provedbu nadzora, korištenje tehničkih pomagala, dokumentacije i
podataka koji su predmet nadzora.

\(4\) U provedbi nadzora od predsjednika suda i drugog sudskog osoblja
prema potrebi se mogu uzimati izjave.

Članak 84.

\(1\) O provedenom neposrednom inspekcijskom nadzoru sastavlja se
zapisnik koji mora sadržavati podatke o utvrđenim činjenicama, mjerama
koje se predlažu poduzeti radi otklanjanja utvrđenih nepravilnosti i
nezakonitosti, mjerama koje se predlažu poduzeti radi povećanja
učinkovitosti u djelovanju suda te rokove za poduzimanje mjera.

\(2\) Zapisnik može sadržavati prijedlog ministru nadležnom za poslove
pravosuđa da iz osnova predviđenih u odredbama Zakona o Državnom
sudbenom vijeću podnese prijedlog za razrješenje predsjednika nadziranog
suda.

\(3\) Zapisnik o inspekcijskom nadzoru dostavlja se predsjedniku suda.
Predsjednik nadziranog suda dužan je pisano se očitovati na zapisnik,
najkasnije u roku od osam dana od dana zaprimanja.

\(4\) Zapisnik o provedenom neposrednom inspekcijskom nadzoru i
očitovanje predsjednika nadziranog suda dostavit će se predsjedniku
Vrhovnog suda Republike Hrvatske, predsjedniku neposredno višeg suda i
Državnom sudbenom vijeću.

\(5\) Predsjednik suda dužan je otkloniti utvrđene nepravilnosti u radu
sudske uprave u rokovima utvrđenim u zapisniku o provedenom nadzoru. O
poduzetim mjerama predsjednik suda dužan je pisanim putem obavijestiti
predsjednika neposredno višeg suda, predsjednika Vrhovnog suda Republike
Hrvatske, ministarstvo nadležno za poslove pravosuđa i Državno sudbeno
vijeće.

### IX. PRAVA I DUŽNOSTI SUDACA

#### 1. Obnašanje sudačke dužnosti

Članak 85.

Sudac obnaša sudačku dužnost samostalno ili sudjelujući u radu sudskog
vijeća.

Članak 86. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Poslovi u sudu raspoređuju se na kraju svake kalendarske godine za
sljedeću godinu.

\(2\) U sudovima se predmeti u rad sucima dodjeljuju automatskom
dodjelom, primjenom odgovarajućeg algoritma.

\(3\) Prilikom dodjele predmeta u rad na način propisan stavkom 2. ovoga
članka vodit će se računa o ravnomjernoj podjeli predmeta te vrsti i
složenosti predmeta.

\(4\) Postupak dodjele predmeta u rad sucima uređuje se Sudskim
poslovnikom te pravilnikom kojim se uređuje rad u informacijskom sustavu
sudova.

Članak 86.a (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[60/22](https://www.zakon.hr/cms.htm?id=52585),
[16/23](https://www.zakon.hr/cms.htm?id=55930))

Ukinut.

#### 2. Prava suca

Članak 87. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Sudac ima pravo na:

-- plaću koja je utvrđena za suca suda u koji je imenovan,

-- dodatak na plaću kada je sudac upućen na rad u drugi sud,

-- naknadu umjesto plaće kad je spriječen obnašati sudačku dužnost,

-- mirovinsko i zdravstveno osiguranje i prava koja iz toga proizlaze po
općim propisima,

-- odmore i dopuste koje imaju zaposlenici u sudu i godišnji odmor u
trajanju od 30 radnih dana,

-- materijalne troškove pod uvjetima utvrđenim zakonom i drugim
propisima,

-- naknadu za odvojeni život od obitelji, kao i naknadu troškova
putovanja u mjesto stanovanja obitelji u vrijeme tjednog odmora i
državnih blagdana, kada je sudac privremeno upućen na rad u drugi sud
ili raspoređen na rad u ministarstvo nadležno za poslove pravosuđa ili
obnaša dužnost suca najvišeg suda određene vrste ili suca Vrhovnog suda
Republike Hrvatske,

-- naknadu troškova prijevoza na posao i s posla ako je sucu mjesto rada
različito od mjesta prebivališta odnosno boravišta,

-- naknadu za službena putovanja i putne troškove u svezi s obnašanjem
sudačke dužnosti,

-- stručno usavršavanje u okviru sredstava osiguranih za tu namjenu.

\(2\) U smislu odredbe stavka 1. podstavka 7. ovoga članka, obitelji se
smatra bračni drug, izvanbračni drug, životni partner odnosno neformalni
životni partner te djeca za vrijeme redovitog školovanja.

\(3\) Visinu dodatka na plaću sucu koji je upućen na rad u drugi sud
utvrđuje pravilnikom ministar nadležan za poslove pravosuđa.

Članak 88. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237))

\(1\) Ako sudac bude imenovan za državnog dužnosnika u Ministarstvu
nadležnom za poslove pravosuđa ili izabran za suca Ustavnog suda
Republike Hrvatske, sudačka dužnost mu miruje dok obnaša dužnost na koju
je imenovan odnosno izabran.

\(2\) Sudac uz svoj pristanak može biti raspoređen i na druge poslove u
ministarstvo nadležno za poslove pravosuđa, Pravosudnu akademiju i
Državno sudbeno vijeće na vrijeme do četiri godine, za koje mu vrijeme
sudačka dužnost miruje. Sudac može ponovno biti raspoređen na poslove u
ovim tijelima nakon što je obnašao sudačku dužnost razmjerno vremenu
obavljanja poslova u ministarstvu nadležnom za poslove pravosuđa,
Pravosudnoj akademiji odnosno Državnom sudbenom vijeću. Rješenje o
rasporedu suca u ministarstvo nadležno za poslove pravosuđa, Pravosudnu
akademiju i Državno sudbeno vijeće donosi čelnik ovih tijela uz
mišljenje predsjednika suda u kojem je sudac imenovan i prethodnu
suglasnost predsjednika Vrhovnog suda Republike Hrvatske.

\(3\) U slučajevima iz stavaka 1. i 2. ovoga članka sudac ima pravo na
plaću koja je za njega povoljnija.

\(4\) Sucu koji na prijedlog Vlade Republike Hrvatske bude imenovan za
suca međunarodnog suda ili na neku drugu dužnost u međunarodnim
sudovima, međunarodnim misijama ili međunarodnim organizacijama miruju
sva prava i dužnosti koje proizlaze iz obnašanja sudačke dužnosti u
tijelima sudbene vlasti Republike Hrvatske.

\(5\) Prava i dužnosti koje proizlaze iz obnašanja sudačke dužnosti
miruju i sucu koji bude imenovan ili izabran za rad u institucijama,
agencijama, tijelima, uredima, misijama i projektima Europske unije ili
za rad u drugim međunarodnim organizacijama, institucijama, tijelima,
misijama i projektima za vrijeme na koje je imenovan ili izabran. Odluku
o mirovanju prava i dužnosti suca donosi predsjednik suda u kojem sudac
obnaša dužnost, uz prethodnu suglasnost ministra nadležnog za poslove
pravosuđa i predsjednika Vrhovnog suda Republike Hrvatske.

\(6\) Sudačka dužnost miruje i sucu koji sudjeluje u programima razmjene
ili bude upućen u institucije, agencije, tijela ili urede Europske unije
ili druge međunarodne organizacije, institucije, tijela, misije i
projekte za vrijeme trajanja razmjene ili upućivanja. Odluku o mirovanju
sudačke dužnosti donosi predsjednik suda u kojem sudac obnaša dužnost.
Za vrijeme trajanja razmjene ili upućivanja sudac ostvaruje pravo na
plaću utvrđenu za suca suda u kojem je imenovan.

\(7\) Sucu se vrijeme provedeno na poslovima iz stavaka 2., 4. i 6.
ovoga članka priznaje kao vrijeme provedeno u obnašanju sudačke
dužnosti.

\(8\) Ministar nadležan za poslove pravosuđa pravilnikom će propisati
uvjete i postupak predlaganja, razmjene i upućivanja sudaca u
institucije, agencije, tijela ili urede Europske unije ili druge
međunarodne organizacije, institucije, tijela, misije i projekte.

#### 3. Dužnosti suca

Članak 89.

Sudac se mora ponašati tako da čuva svoj ugled i ugled sudbene vlasti te
ne dovede u pitanje svoju nepristranost i neovisnost u suđenju i
samostalnost sudbene vlasti.

Članak 90.

\(1\) Sudac ne smije biti član političke stranke niti se baviti
političkom djelatnošću.

\(2\) Suci se slobodno udružuju u sudačke udruge radi zaštite
neovisnosti i interesa sudaca.

Članak 91. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Sudac se ne smije koristiti svojim radom u sudu i ugledom suda za
ostvarenje svojih privatnih interesa.

\(2\) Sudac ne smije obavljati odvjetničku ili javnobilježničku službu,
poslove člana upravnog ili nadzornog odbora trgovačkog društva ili druge
pravne osobe.

\(3\) Sudac ne smije obavljati drugu službu ili posao koji bi mogli
utjecati na njegovu samostalnost, nepristranost i neovisnost ili
umanjiti njegov društveni ugled ili su inače nespojivi s obnašanjem
sudačke dužnosti.

\(4\) Sudac ne smije voditi stegovne postupke pri tijelima strukovnih
komora i udruga.

\(5\) Sudac ne smije sudjelovati u radu sudova časti u postupcima u
kojima se utvrđuju povrede dobrih poslovnih običaja.

Članak 92. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Odobrenje za obavljanje određene službe ili posla na zahtjev suca daje
Državno sudbeno vijeće.

Članak 93. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Sudac je dužan predmete koji su mu raspoređeni u rad rješavati
redoslijedom njihova zaprimanja u sud, vodeći računa i o predmetima koji
su posebnim propisom utvrđeni kao hitni.

\(2\) Sudac je dužan nadzirati pravodoban i potpun unos podatka o
predmetu u informatički sustav koji se primjenjuje u sudu.

\(3\) Sudac je dužan stalno se stručno usavršavati i sudjelovati u
programima obrazovanja i usavršavanja Pravosudne akademije ili Europske
mreže centara za stručno usavršavanje pravosudnih dužnosnika. Sudac može
sudjelovati i u drugim oblicima obrazovanja i stručnog usavršavanja.

\(4\) Sudac može pisati stručne i znanstvene radove, objavljivati
sadržaj pravomoćnih sudskih odluka, sudjelovati kao predavač na
Pravosudnoj akademiji te kao nastavnik ili suradnik u nastavi iz
područja prava na sveučilišnom i stručnom studiju, sudjelovati u radu
stručnih ili znanstvenih skupova i povjerenstava, kao i u pripremanju
nacrta propisa te za navedeni rad primiti naknadu.

\(5\) Način provedbe obveznog stručnog usavršavanja sudaca pravilnikom
propisuje ministar nadležan za poslove pravosuđa.

#### 4. Praćenje rada sudaca

Članak 94.

Rad sudaca prati se:

1\. utvrđivanjem ispunjava li sudac svoje sudačke obveze i

2\. ocjenjivanjem obnašanja sudačke dužnosti.

4.1. Ispunjavanje sudačke obveze

Članak 95.

\(1\) Predsjednik suda u kojem sudac obnaša sudačku dužnost rješenjem
utvrđuje za prethodnu kalendarsku godinu je li sudac ispunio svoje
sudačke obveze prema kriterijima iz članka 97. ovoga Zakona.

\(2\) Predsjednik suda dužan je rješenje iz stavka 1. ovoga članka
donijeti najkasnije do 31. ožujka tekuće godine.

\(3\) Ako predsjednik suda utvrdi da sudac bez opravdanog razloga nije
donio u jednogodišnjem razdoblju broj odluka utvrđen Okvirnim mjerilima
za rad sudaca ili je neuredno obnašao sudačku dužnost, dužan je protiv
takvog suca pokrenuti stegovni postupak, sukladno Zakonu o Državnom
sudbenom vijeću. Protiv predsjednika suda stegovni postupak pokreće
predsjednik neposredno višeg suda.

\(4\) Ako predsjednik suda utvrdi da sudac zbog opravdanih razloga u
jednogodišnjem razdoblju nije donio broj odluka utvrđen Okvirnim
mjerilima za rad sudaca, dužan je u obrazloženju rješenja iz stavka 1.
ovog članka navesti o kojim se opravdanim razlozima radi te rješenje
dostaviti predsjedniku neposredno višeg suda.

\(5\) Protiv rješenja predsjednika suda kojim se utvrđuje je li sudac
ispunio sudačke obveze, sudac može podnijeti prigovor predsjedniku suda
u roku od tri dana od primitka rješenja.

\(6\) O prigovoru iz prethodnog stavka predsjednik suda dužan je
odlučiti u roku od osam dana. Predsjednik suda prigovor može odbiti ili
ga prihvatiti i donijeti novo rješenje.

\(7\) Ako prigovor bude odbijen, sudac ima pravo žalbe predsjedniku
neposredno višeg suda u roku od osam dana od dostave odluke o prigovoru.
Predsjednik neposredno višeg suda može donijeti odluku kojom potvrđuje
rješenje predsjednika suda iz stavka 1. ovoga članka ili prihvatiti
žalbu i donijeti novo rješenje. Protiv ovog rješenja sudac nema pravo
izjavljivanja pravnih lijekova.

4.2. Ocjenjivanje sudaca

Članak 96. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Suci, izuzev sudaca Vrhovnog suda Republike Hrvatske, ocjenjuju se
u postupku imenovanja na drugi sud i kada se kandidiraju za predsjednika
suda.

\(2\) U postupku napredovanja suca za suca županijskog suda, Visokog
trgovačkog suda Republike Hrvatske, Visokog upravnog suda Republike
Hrvatske, Visokoga kaznenog suda Republike Hrvatske i Visokog
prekršajnog suda Republike Hrvatske ocjenjuje se rad suca u razdoblju od
posljednjih pet godina u kojem je sudac obnašao sudačku dužnost, a za
suca Vrhovnog suda Republike Hrvatske rad suca u razdoblju od
posljednjih deset godina.

Članak 97. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sudačko vijeće ocjenjuje rad suca prema sljedećim mjerilima:

1\. broj odluka koje je sudac donio u odnosu na broj odluka koje je
trebao donijeti na temelju Okvirnih mjerila za rad sudaca, ukupno i po
vrstama predmeta u apsolutnim brojevima i postotku,

2\. kvaliteta odluka -- broj potvrđenih, ukinutih, poništenih i
preinačenih odluka u odnosu na ukupan broj donesenih odluka i u odnosu
na broj odluka protiv kojih su izjavljeni pravni lijekovi te broj odluka
u kojima je utvrđena bitna povreda postupka u odnosu na broj odluka
protiv kojih su izjavljeni pravni lijekovi,

3\. uredno obnašanje sudačke dužnosti -- poštivanje rokova, određivanje
ročišta, poštivanje redoslijeda rješavanja predmeta i dr.,

4\. iskustvo u obnašanju sudačke dužnosti,

5\. druge aktivnosti suca -- sudjelovanje u stručnom usavršavanju sudaca
kao predavač na seminarima i radionicama, objavljivanje stručnih i
znanstvenih radova iz područja pravnih znanosti, članstvo u sudačkim
vijećima i dr.

\(2\) Po svim mjerilima iz stavka 1. ovoga članka sudac može ostvariti
najviše 150 bodova, pri čemu se za mjerila iz stavka 1. točki 1. i 2.
ovoga članka može ostvariti najviše po 60 bodova, a za mjerila iz
stavka 1. točki 3., 4. i 5. ovoga članka najviše po 10 bodova.

\(3\) Rad suca koji je u postupku imenovanja u drugi sud ocjenjuje
sudačko vijeće suda nadležnog za sud u kojem se sudačko mjesto
popunjava.

\(4\) Mjerila iz stavka 1. ovoga članka razradit će se Metodologijom
ocjenjivanja obnašanja sudačke dužnosti.

Članak 98. (NN
[[28/13](http://www.zakon.hr/cms.htm?id=6716)](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Metodologiju ocjenjivanja obnašanja sudačke dužnosti donosi Državno
sudbeno vijeće, uz prethodno mišljenje Vijeća koje čine predsjednici
svih sudačkih vijeća u Republici Hrvatskoj i Opće sjednice Vrhovnog suda
Republike Hrvatske.

Članak 99.

\(1\) Ocjena obnašanja sudačke dužnosti može biti:

1\. izvrsno obnaša sudačku dužnost 130 -- 150 bodova,

2\. vrlo uspješno obnaša sudačku dužnost 110 -- 129 bodova,

3\. uspješno obnaša sudačku dužnost 90 -- 109 bodova,

4\. zadovoljavajuće obnaša sudačku dužnost 70 -- 89 bodova,

5\. nezadovoljavajuće obnaša sudačku dužnost manje od 70 bodova.

\(2\) Sudačko vijeće utvrđuje ocjenu na temelju zbroja bodova ostvarenih
prema mjerilima iz članka 97. ovoga Zakona.

Članak 100. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Odluka o ocjeni sastoji se od zaglavlja, uvoda, izreke,
obrazloženja i upute o pravnom lijeku.

\(2\) Odluku u ime sudačkog vijeća potpisuje predsjednik te se na nju
stavlja otisak službenog pečata suda za koje je sudačko vijeće osnovano.

\(3\) Odluku o ocjeni sudačko vijeće dužno je donijeti i dostaviti
najkasnije u roku od 45 dana od dana zaprimanja zahtjeva Državnog
sudbenog vijeća za donošenjem ocjene.

\(4\) Ako sudačko vijeće ne donese odluku o ocjeni u roku iz stavka 3.
ovog članka, predsjedniku sudačkog vijeća prestaje dužnost predsjednika.
Rješenje kojim se utvrđuje prestanak dužnosti predsjednika sudačkog
vijeća donijet će predsjednik Sudačkog vijeća Vrhovnog suda Republike
Hrvatske na prijedlog predsjednika Državnog sudbenog vijeća.

Članak 101.

Odluka o ocjeni se dostavlja sucu na kojega se odnosi, predsjedniku suda
u kojem sudac obnaša sudačku dužnost, predsjedniku Vrhovnog suda
Republike Hrvatske i ministarstvu nadležnom za poslove pravosuđa.

Članak 102. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sudac ima pravo u roku od osam dana od dana dostave odluke
izjaviti žalbu posebnom vijeću Vrhovnog suda Republike Hrvatske
sastavljenom od tri suca. Žalba se predaje sudačkom vijeću koje je
donijelo pobijanu odluku. Ako se žalba preda vijeću Vrhovnog suda
Republike Hrvatske, ono će je bez odgode proslijediti sudačkom vijeću
koje je donijelo odluku o ocjeni. Žalba koja je u roku predana vijeću
Vrhovnog suda Republike Hrvatske smatra se pravodobnom.

\(2\) Ako se žalba izjavljuje zbog nedonošenja odluke o ocjeni, žalba se
može predati izravno i vijeću Vrhovnog suda Republike Hrvatske.

\(3\) Sudačko vijeće koje je donijelo odluku o ocjeni ispitat će je li
žalba pravodobna i izjavljena od ovlaštene osobe. Ako žalba nije
pravodobna ili izjavljena od ovlaštene osobe, odbacit će je rješenjem.

\(4\) Kad sudačko vijeće koje je donijelo odluku o ocjeni utvrdi da je
žalba pravodobna i izjavljena od ovlaštene osobe, razmotrit će
osnovanost navoda žalbe.

\(5\) Kad sudačko vijeće koje je donijelo pobijanu odluku ocijeni da je
žalba osnovana u cijelosti, zamijenit će pobijanu odluku novom.

\(6\) Ako sudačko vijeće koje je donijelo pobijanu odluku ne odbaci
žalbu ili ne zamijeni pobijanu odluku novom, može se očitovati na navode
žalbe u roku od tri dana od dana dostave žalbe. Nakon toga u daljnjem
roku od tri dana sudačko vijeće mora dostaviti predmet vijeću Vrhovnog
suda Republike Hrvatske.

\(7\) Žalba odgađa pravne učinke odluke o ocjeni.

Članak 103. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

Vijeće iz članka 102. stavka 1. ovoga Zakona određuje se godišnjim
rasporedom poslova.

Članak 104. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Vijeće Vrhovnog suda Republike Hrvatske može žalbu odbaciti kao
nepravodobnu ili nedopuštenu ili je odbiti, odnosno žalbu prihvatiti te
odluku o ocjeni ukinuti u cijelosti ili djelomično ili je izmijeniti.

\(2\) Odluku o žalbi vijeće iz stavka 1. ovog članka dužno je donijeti u
roku od 15 dana.

#### 5. Odgovornost za štetu

Članak 105.

\(1\) Republika Hrvatska odgovara za štetu koju stranci u postupku
nanese sudac svojim nezakonitim ili nepravilnim radom u obnašanju
sudačke dužnosti.

\(2\) Republika Hrvatska zatražit će od suca povrat isplaćene naknade
samo kad je sudac štetu učinio namjerno ili iz krajnje nepažnje.

\(3\) Republika Hrvatska tražit će od suca povrat isplaćene naknade zbog
povrede prava na suđenje u razumnom roku ako je povreda nastala namjerom
ili krajnjom nepažnjom suca.

\(4\) Predsjednik suda pred kojim je došlo do povrede prava na suđenje u
razumnom roku u smislu stavka 3. ovog članka dužan je nadležnom državnom
odvjetništvu dostaviti podatke potrebne za pokretanje postupka iz stavka
3. ovoga članka.

### X. KODEKS SUDAČKE ETIKE

Članak 106.

\(1\) Kodeks sudačke etike (u daljnjem tekstu: Kodeks) utvrđuje etička
načela i pravila ponašanja sudaca radi čuvanja dostojanstva i ugleda
sudačke dužnosti.

\(2\) Pri obavljanju dužnosti i u svoje slobodno vrijeme suci su dužni
poštovati zakon i Kodeks.

Članak 107. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Kodeks donosi Etičko povjerenstvo koje čine predsjednici svih
sudačkih vijeća u Republici Hrvatskoj (u daljnjem tekstu: Povjerenstvo).

\(2\) Povjerenstvo saziva i predsjeda mu predsjednik Sudačkog vijeća
Vrhovnog suda Republike Hrvatske. Predsjednik vijeća mora sazvati
sjednicu vijeća kad to pisano zahtijeva jedna četvrtina predsjednika
svih sudačkih vijeća.

\(3\) Predsjednik vijeća rukovodi radom na sastavljanju nacrta Kodeksa.
Nacrt se dostavlja svim predsjednicima sudačkih vijeća radi davanja
prijedloga i primjedaba u primjerenom roku. Predsjednici sudačkih vijeća
dužni su s tekstom nacrta upoznati suce.

\(4\) Po pribavljenim prijedlozima i primjedbama Vijeće utvrđuje
prijedlog Kodeksa i dostavlja ga na raspravu sucima. Suci mogu u roku od
30 dana dati primjedbe i prijedloge na dostavljeni prijedlog Kodeksa.

\(5\) Nacrt i prijedlog Kodeksa dostavljaju se na mišljenje Udruzi
hrvatskih sudaca.

\(6\) Vijeće donosi Kodeks javnim glasovanjem većinom glasova svih
članova.

\(7\) Kodeks se objavljuje na internetskoj stranici svakog suda.

\(8\) Kodeks se mijenja i dopunjuje po istom postupku po kojem je
donesen, a na prijedlog Sudačkog vijeća Vrhovnog suda Republike
Hrvatske, jedne četvrtine sudačkih vijeća u Republici Hrvatskoj, većine
predsjednika svih sudačkih vijeća ili Udruge hrvatskih sudaca.

\(9\) Prijedlog za izmjene i dopune Kodeksa mogu dati predsjednik
Vrhovnog suda Republike Hrvatske, ministar nadležan za poslove pravosuđa
i najmanje deset sudaca.

Članak 107.a (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) O povredama Kodeksa odlučuju sudačka vijeća.

\(2\) Protiv odluka sudačkih vijeća o povredi Kodeksa sudac i
podnositelj pritužbe imaju pravo prigovora u roku od osam dana od dana
dostave odluke, o kojem odlučuje Etičko vijeće.

\(3\) Etičko vijeće ima pet članova. Četiri člana Etičkog vijeća biraju
članovi Povjerenstva između sebe, a predsjednik Etičkog vijeća je
predsjednik sudačkog vijeća Vrhovnog suda Republike Hrvatske.

\(4\) Povjerenstvo donosi smjernice za tumačenje Kodeksa te daje
mišljenja i preporuke o usklađenosti ponašanja sudaca s Kodeksom.

\(5\) Pravomoćne odluke kojima se odlučuje o povredi Kodeksa te
smjernice, mišljenja i preporuke Povjerenstva objavljuju se na mrežnoj
stranici Vrhovnog suda Republike Hrvatske sukladno propisima o zaštiti
osobnih podataka.

### XI. SUDSKI SLUŽBENICI I NAMJEŠTENICI

Članak 108. (NN [28/13](http://www.zakon.hr/cms.htm?id=6716),
[82/15](http://www.zakon.hr/cms.htm?id=12089),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Broj državnih službenika i namještenika za obavljanje stručnih,
uredskih i tehničkih poslova određuje ministar nadležan za poslove
pravosuđa.

\(2\) Zapošljavanje državnih službenika i namještenika u sudu,
obavljanje vježbeničke prakse, postupak i način te program polaganja
državnog ispita, plaće i ostala prava, obveze i odgovornosti iz rada te
odgovornost za povrede službene dužnosti uređuju se propisima o državnim
službenicima i namještenicima i općim propisima o radu.

\(3\) Radna mjesta u sudovima mogu se popunjavati samo uz odobrenje
ministarstva nadležnog za poslove pravosuđa.

\(4\) Kod prijama državnih službenika i namještenika u sudove mora se
voditi računa o zastupljenosti službenika i namještenika pripadnika
nacionalnih manjina.

\(5\) Državni službenik zaposlen u sudu dužan je položiti poseban
stručni ispit za službenike u pravosudnim tijelima za radno mjesto na
koje je raspoređen, najkasnije u roku od šest mjeseci od dana polaganja
državnog ispita. Poseban stručni ispit nije dužan polagati državni
službenik koji ima položen pravosudni ispit.

\(6\) Poseban stručni ispit iz stavka 5. ovoga članka organizira i
provodi ministarstvo nadležno za poslove pravosuđa.

\(7\) Državnom službeniku zaposlenom u sudu prestaje državna služba po
sili zakona ako ne položi poseban stručni ispit u propisanom roku,
istekom roka u kojem je bio obvezan položiti stručni ispit.

\(8\) U slučaju privremene nesposobnosti za rad, korištenja rodiljnog
ili roditeljskog dopusta te drugog opravdanog razloga rok za polaganje
posebnog stručnog ispita produžit će se na zahtjev službenika za onoliko
vremena koliko je trajala privremena nesposobnost za rad, rodiljni ili
roditeljski dopust ili drugi opravdani razlozi.

\(9\) Zahtjev za produženje roka za polaganje posebnog stručnog ispita
iz stavka 8. ovoga članka službenik može podnijeti čelniku tijela
najkasnije do isteka roka za polaganje ispita, a o njemu se odlučuje
posebnim rješenjem.

\(10\) Ministar nadležan za poslove pravosuđa pravilnikom će propisati
potreban stupanj i vrstu stručne spreme te druge stručne uvjete za
raspored službenika i namještenika zaposlenih u sudovima te program i
način polaganja posebnog stručnog ispita za službenike u pravosudnim
tijelima.

#### 1. Sudski savjetnici

Članak 109. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237),
[36/24](https://www.zakon.hr/cms.htm?id=60403))

\(1\) Sud može imati sudske savjetnike, više sudske savjetnike i više
sudske savjetnike -- specijaliste.

\(2\) Sudski savjetnik može biti osoba koja ima završen diplomski
sveučilišni studij prava odnosno integrirani preddiplomski i diplomski
sveučilišni studij prava i položen pravosudni ispit.

\(3\) Viši sudski savjetnik i sudski savjetnik u Vrhovnom sudu Republike
Hrvatske može biti osoba koja ima završen diplomski sveučilišni studij
prava odnosno integrirani preddiplomski i diplomski sveučilišni studij
prava, položen pravosudni ispit i koja je radila najmanje dvije godine
kao sudski ili državnoodvjetnički savjetnik, pravosudni dužnosnik,
odvjetnik ili javni bilježnik odnosno osoba koja je radila na drugim
pravnim poslovima nakon položenog pravosudnog ispita najmanje pet
godina.

\(4\) Viši sudski savjetnik -- specijalist može biti osoba koja ima
završen diplomski sveučilišni studij prava odnosno integrirani
preddiplomski i diplomski sveučilišni studij prava, položen pravosudni
ispit, koja je radila najmanje četiri godine kao sudski ili
državnoodvjetnički savjetnik, pravosudni dužnosnik, odvjetnik ili javni
bilježnik odnosno osoba koja je radila na drugim pravnim poslovima nakon
položenog pravosudnog ispita najmanje osam godina.

\(5\) Viši sudski savjetnik u Vrhovnom sudu može biti osoba koja ima
završen diplomski sveučilišni studij prava odnosno integrirani
preddiplomski i diplomski sveučilišni studij prava, položen pravosudni
ispit, koja je najmanje četiri godine radila kao sudski ili
državnoodvjetnički savjetnik, pravosudni dužnosnik, odvjetnik ili javni
bilježnik odnosno osoba koja je najmanje osam godina nakon položenog
pravosudnog ispita radila na drugim pravnim poslovima.

\(6\) Viši sudski savjetnik -- specijalist u Vrhovnom sudu može biti
osoba koja ima završen diplomski sveučilišni studij prava odnosno
integrirani preddiplomski i diplomski sveučilišni studij prava, položen
pravosudni ispit, koja je najmanje šest godine radila kao sudski ili
državnoodvjetnički savjetnik, pravosudni dužnosnik, odvjetnik ili javni
bilježnik odnosno osoba koja je najmanje deset godina nakon položenog
pravosudnog ispita radila na drugim pravnim poslovima.

Članak 109.a (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Općinski sud nadležan za postupanje u zemljišnoknjižnim predmetima
može imati zemljišnoknjižne sudske savjetnike, više zemljišnoknjižne
sudske savjetnike i više zemljišnoknjižne sudske savjetnike --
specijaliste.

\(2\) Zemljišnoknjižni sudski savjetnik može biti osoba koja ima završen
diplomski sveučilišni studij prava odnosno integrirani preddiplomski i
diplomski sveučilišni studij prava, položen pravosudni ispit i najmanje
dvije godine radnog iskustva na odgovarajućim poslovima, od čega
najmanje jednu godinu radnog iskustva na zemljišnoknjižnim poslovima.

\(3\) Viši zemljišnoknjižni sudski savjetnik može biti osoba koja ima
završen diplomski sveučilišni studij prava odnosno integrirani
preddiplomski i diplomski sveučilišni studij prava, položen pravosudni
ispit i najmanje četiri godine radnog iskustva na odgovarajućim
poslovima, od čega najmanje dvije godine radnog iskustva na
zemljišnoknjižnim poslovima.

\(4\) Viši zemljišnoknjižni savjetnik -- specijalist može biti osoba
koja ima završen diplomski sveučilišni studij prava odnosno integrirani
preddiplomski i diplomski sveučilišni studij prava, položen pravosudni
ispit i najmanje četiri godine radnog iskustva na odgovarajućim
poslovima, od čega najmanje tri godine radnog iskustva na
zemljišnoknjižnim poslovima.

Članak 110. (NN
[[28/13](http://www.zakon.hr/cms.htm?id=6716)](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[36/24](https://www.zakon.hr/cms.htm?id=60403))

\(1\) Sudski savjetnici, viši sudski savjetnici i viši sudski savjetnici
-- specijalisti sudjeluju u suđenju i ovlašteni su samostalno provoditi
određene sudske postupke, ocjenjivati dokaze i utvrđivati činjenice.

\(2\) Na temelju tako provedenog postupka sudski savjetnik, viši sudski
savjetnik i viši sudski savjetnik -- specijalist podnosi sucu, kojeg na
to ovlasti predsjednik suda, nacrt na temelju kojeg sudac donosi odluku.
Po ovlaštenju suca sudski savjetnik, viši sudski savjetnik odnosno viši
sudski savjetnik -- specijalist objavljuje tako donesenu odluku.

\(3\) Ako ne prihvati nacrt koji mu je podnio sudski savjetnik, viši
sudski savjetnik odnosno viši sudski savjetnik -- specijalist, sudac će
sam provesti postupak.

\(4\) Sudski savjetnici, viši sudski savjetnici odnosno viši sudski
savjetnici -- specijalisti ovlašteni su na provođenje postupka i
predlaganje nacrta odluka u smislu stavaka 1. i 2. ovoga članka:

1\. u parničnim postupcima u sporovima za isplatu novčane tražbine ili
naknadu štete u kojima vrijednost predmeta spora ne prelazi 13.300,00
eura te u trgovačkim sporovima u kojima vrijednost predmeta spora ne
prelazi 66.400,00 eura,

2\. u radnim sporovima proizašlim iz kolektivnih ugovora,

3\. u upravnim sporovima u kojima se odlučuje o tužbama u predmetima
koji se rješavaju na temelju pravomoćne presude donesene u oglednom
sporu, o tužbama protiv postupanja ili zbog propuštanja postupanja
javnopravnog tijela i u upravnim sporovima u kojima vrijednost predmeta
spora ne prelazi 13.300,00 eura,

4\. u ovršnim postupcima,

5\. u ostavinskim postupcima,

6\. u zemljišnoknjižnim postupcima,

7\. u prekršajnim postupcima,

8\. u izvanparničnim postupcima, osim u postupcima oduzimanja poslovne
sposobnosti, razvrgnuća suvlasničke zajednice, uređenja međa i
postupcima prema Obiteljskom zakonu,

9\. u registarskim postupcima,

10\. u skraćenim stečajnim postupcima,

11\. o troškovima sudskih postupaka.

\(5\) Sudski savjetnici, viši sudski savjetnici odnosno viši sudski
savjetnici -- specijalisti ovlašteni su na postupanje i donošenje odluka
u pojedinim postupcima kada je to propisano posebnim zakonima.

\(6\) U drugostupanjskom postupku i postupku po izvanrednim pravnim
lijekovima sudski savjetnici, viši sudski savjetnici i viši sudski
savjetnici -- specijalisti izvještavaju o stanju spisa i pripremaju
nacrt odluke.

#### 2. Sudački vježbenici

Članak 111.

\(1\) Ministarstvo nadležno za poslove pravosuđa određuje svake godine
broj vježbeničkih mjesta u sudovima u skladu s raspoloživim financijskim
sredstvima osiguranim u državnom proračunu.

\(2\) Uvjeti i način primanja sudačkih vježbenika u sudove, kao i
trajanje i način obavljanja vježbeničke prakse, uređuju se posebnim
zakonom.

#### 3. Stručni suradnici

Članak 112. (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574))

\(1\) Sud može imati i službenike sa završenim odgovarajućim stručnim
studijem, završenim preddiplomskim i diplomskim sveučilišnim studijem i
propisanim radnim iskustvom defektološkog, sociološkog, pedagoškog,
ekonomskog, knjigovodstveno-financijskog i drugog odgovarajućeg
obrazovanja.

\(2\) Stručni suradnici iz stavka 1. ovoga članka kao stručni pomoćnici
pomažu sucu u radu u stvarima u kojima su potrebna stručna znanja.

\(3\) Kriterije za utvrđivanje broja stručnih suradnika koji se
raspoređuju u odjele iz članka 37. stavka 8. ovoga Zakona određuje
ministar nadležan za poslove pravosuđa.

### XII. OSIGURANJE OSOBA, IMOVINE I OBJEKATA SUDOVA

Članak 113. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[21/22](https://www.zakon.hr/cms.htm?id=51574))

\(1\) Poslovi osiguranja osoba, imovine i objekata sudova obuhvaćaju
sprječavanje protupravnih radnji usmjerenih prema osobi, objektu i
imovini suda, sprječavanje unošenja oružja, oruđa, eksplozivnih naprava
i drugih opasnih stvari ili tvari te uništenja ili otuđenja imovine.

\(2\) Osiguranje osoba, imovine i objekata suda te održavanje reda u
sudu obavljaju službenici pravosudne policije, a iznimno i pravne osobe
ovlaštene za poslove zaštite i osiguranja uz suglasnost ministra
nadležnog za poslove pravosuđa ako nije moguće osigurati da ove poslove
obavljaju službenici pravosudne policije.

\(3\) Poslovi iz stavka 1. ovoga članka obavljaju se uporabom tehničkih
sredstava zaštite i sredstvima prisile.

\(4\) U obavljanju poslova osiguranja dopuštena su sredstva prisile:
tjelesna snaga, sredstva za vezivanje, raspršivač s dopuštenim
neškodljivim tvarima, palica, električni paralizator i vatreno oružje.

\(5\) Uporaba tjelesne snage dopuštena je primjenom različitih tehnika
obrane i zahvata za privođenje radi odbijanja napada ili savladavanja
otpora osobe uz nanošenje najmanjih štetnih posljedica.

\(6\) Sredstvo za vezivanje službeniku pravosudne policije dopušteno je
uporabiti radi odbijanja napada, sprječavanja otpora i dovođenja osobe
pod kontrolu radi predaje osobe službenicima policije.

\(7\) Raspršivač s dopuštenim neškodljivim tvarima službenik pravosudne
policije može upotrijebiti radi savladavanja aktivnog otpora ako prosudi
da bi se uporabom tog sredstva prisile postigao cilj uz manje štetnih
posljedica.

\(8\) Uporaba palice dopuštena je ako je uporaba tjelesne snage ostala
bezuspješna ili njezina primjena ne jamči postizanje cilja primjene.

\(9\) Električni paralizator može se primijeniti u slučajevima u kojima
je dopuštena uporaba palice i vatrenog oružja ako se prosudi da bi se
uporabom tog sredstva prisile postigao cilj uz manje štetnih posljedica.

\(10\) Uporaba vatrenog oružja dopuštena je ako se drugim sredstvima
prisile ne može odbiti istodoban ili izravno predstojeći protupravni
napad kojim se ugrožava život službenika pravosudne policije ili drugih
osoba. Službenik pravosudne policije će prije uporabe vatrenog oružja
upozoriti osobu koja napada ako mu to okolnosti napada dopuštaju.
Vatreno oružje nije dopušteno uporabiti ako bi se time ugrozio život
druge osobe, osim ako je uporaba vatrenog oružja jedino sredstvo za
obranu od napada ili otklanjanje opasnosti.

\(11\) Poslovi osiguranja osoba, imovine i objekata koje obavljaju
službenici pravosudne policije u smislu ovoga Zakona obuhvaćaju i
osiguranje ministarstva nadležnog za poslove pravosuđa.

\(12\) Propise o načinu osiguranja osoba, imovine i objekata sudova
donosi ministar nadležan za poslove pravosuđa.

Članak 114.

U obavljanju poslova osiguranja službenik pravosudne policije:

-- utvrđuje identitet osoba koje ulaze i izlaze iz suda,

-- pretražuje osobe koje ulaze i izlaze iz suda i njihove stvari,

-- zabranjuje ulaz osobama koje nose oružje, opasno oruđe ili za koje
postoji opravdana sumnja da unose opasne tvari, osim službenicima koji
dolaze na sud radi izvršenja radnih naloga, a kojima je za obavljanje
naloženih poslova neophodno imati oružje, opasno oruđe ili druge opasne
stvari,

-- zadržava do predaje policiji osobu koja je u sudu zatečena u
počinjenju kaznenog djela, odnosno prema kojoj je primijenjeno sredstvo
prisile,

-- udaljuje iz suda osobe koje ometaju rad suda,

-- obavlja i druge poslove, odnosno izvršava naloge predsjednika suda u
svezi s osiguranjem osoba, imovine i objekata suda.

Članak 115. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Uz opće uvjete za prijam u državnu službu službenici pravosudne
policije moraju imati:

1\. posebnu zdravstvenu sposobnost,

2\. najviše 35 godina života ako je uvjet za prijam srednja stručna
sprema.

\(2\) Osoba koja se prima u državnu službu za službenika pravosudne
policije prima se u svojstvu vježbenika, neovisno o prethodno ostvarenom
radnom stažu.

\(3\) Za vrijeme vježbeničkog staža službenik pravosudne policije mora
završiti osposobljavanje i položiti ispit za zvanje. Službeniku
pravosudne policije koji ne završi program osposobljavanja i ne položi
ispit za zvanje prestaje državna služba istekom posljednjeg dana roka za
polaganje ispita.

\(4\) U slučaju privremene nesposobnosti za rad, korištenja rodiljnog
ili roditeljskog dopusta te drugog opravdanog razloga rok za polaganje
ispita za zvanje produžit će se na zahtjev službenika za onoliko vremena
koliko je trajala privremena nesposobnost za rad, rodiljni ili
roditeljski dopust ili drugi opravdani razlozi.

\(5\) Zahtjev za produženje roka za polaganje ispita iz stavka 4. ovoga
članka podnosi se ministru nadležnom za poslove pravosuđa najkasnije do
isteka toga roka.

\(6\) U slučaju iz stavka 4. ovoga članka vježbenik zadržava vježbenički
status.

\(7\) Službenici pravosudne policije postavljaju se u posebna zvanja
obilježena odgovarajućim znakovljem, a za vrijeme službe nose posebnu
odoru, službenu iskaznicu i značku.

\(8\) Službenik pravosudne policije koji je primljen u državnu službu na
poslove srednje stručne spreme, a ima završen viši ili visoki stupanj
obrazovanja može se postaviti u najniže zvanje više ili visoke spreme i
rasporediti na radno mjesto više složenosti nakon što je na poslovima
osiguranja pravosudnih tijela proveo najmanje tri godine.

\(9\) Osim teških povreda službene dužnosti propisanih zakonom kojim se
utvrđuju prava i obveze državnih službenika, teškom povredom službene
dužnosti za službenike pravosudne policije smatra se dolazak na posao i
obavljanje poslova pod utjecajem alkohola ili dovođenje pod utjecaj
alkohola na radnom mjestu, pri čemu se smatra da je službenik pravosudne
policije pod utjecajem alkohola ako u organizmu ima alkohola iznad 0,00
g/kg odnosno odgovarajući iznos miligrama u litri izdahnutog zraka.

\(10\) Službenici pravosudne policije koji obavljaju poslove osiguranja
sudova podliježu temeljnoj sigurnosnoj provjeri.

\(11\) U slučaju utvrđenja postojanja sigurnosnih zapreka ili
nepristajanja na provođenje sigurnosne provjere službenik pravosudne
policije rasporedit će se na radno mjesto za koje ispunjava uvjete, a
ako nema odgovarajućeg slobodnog radnog mjesta, na odgovarajući način
primjenjuju se odredbe zakona kojim se uređuje radnopravni odnos
državnih službenika o stavljanju službenika na raspolaganje Vladi
Republike Hrvatske.

\(12\) Ministar nadležan za poslove pravosuđa posebnim pravilnikom
propisuje zvanja, znakovlje, odoru i službenu iskaznicu te obuku
službenika pravosudne policije.

Članak 116. (NN [28/13](http://www.zakon.hr/cms.htm?id=6716),
[33/15](http://www.zakon.hr/cms.htm?id=6718),
[67/18](https://www.zakon.hr/cms.htm?id=31237),
[21/22](https://www.zakon.hr/cms.htm?id=51574))

\(1\) Posebnu zdravstvenu sposobnost za obavljanje poslova službenika
pravosudne policije utvrđuje povjerenstvo osnovano odlukom ministra
nadležnog za poslove pravosuđa.

\(2\) Službeniku pravosudne policije koji odbije postupiti po obavijesti
o upućivanju na utvrđivanje posebne zdravstvene sposobnosti za
obavljanje poslova službenika pravosudne policije državna služba
prestaje u roku od 15 dana od dana primitka obavijesti, što se utvrđuje
rješenjem o prestanku državne službe.

\(3\) Službenik pravosudne policije kojem je nadležno povjerenstvo iz
stavka 1. ovoga Zakona utvrdilo nesposobnost za obavljanje poslova
službenika pravosudne policije upućuje se u roku od 30 dana na ocjenu
preostale radne sposobnosti.

\(4\) Ako se službeniku pravosudne policije iz stavka 3. ovoga članka
utvrdi preostala radna sposobnost, rasporedit će se na radno mjesto za
koje ispunjava uvjete.

\(5\) Ako se utvrdi da službenik pravosudne policije nema preostalu
radnu sposobnost ili raspored iz stavka 4. ovoga članka nije moguć, a
službenik je do izvršnosti rješenja o utvrđivanju preostale radne
sposobnosti stekao uvjete za mirovinu, državna služba prestaje mu s
danom stjecanja uvjeta za mirovinu.

\(6\) Službeniku pravosudne policije koji ima preostalu radnu
sposobnost, ali ga nije moguće rasporediti na odgovarajuće radno mjesto
ili koji nema preostalu radnu sposobnost, a nije stekao uvjete za
mirovinu državna služba prestaje danom izvršnosti odluke o preostaloj
radnoj sposobnosti.

\(7\) Pravilnik o mjerilima posebne zdravstvene sposobnosti, postupku
utvrđivanja posebne zdravstvene sposobnosti za obavljanje poslova
službenika pravosudne policije te o izboru članova i načinu rada
povjerenstva iz stavka 1. ovoga članka donosi ministar nadležan za
poslove pravosuđa.

Članak 116.a (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[155/23](https://www.zakon.hr/cms.htm?id=59863))

\(1\) Službenicima pravosudne policije zbog težine i naravi posla i
posebnih uvjeta rada (povećane opasnosti za život i zdravlje zbog
nasilja, izloženosti zaraznim bolestima, smjenskog rada, rada na državne
blagdane i neradne dane i potrebe pripravnosti te izloženosti stresu)
svakih 12 mjeseci provedenih na takvim poslovima računa se kao 16
mjeseci staža osiguranja.

\(2\) Službenicima pravosudne policije koji ostvare pravo na mirovinu, a
imaju manje od deset godina efektivnog radnog staža ostvarenog na
poslovima osiguranja pripada otpremnina u iznosu od dvije prosječne
mjesečne netoplaće koje su ostvarili u tri mjeseca prije prestanka
državne službe.

\(3\) Službenicima pravosudne policije koji ostvare pravo na mirovinu, a
imaju od deset do 20 godina efektivnog radnog staža ostvarenog na
poslovima osiguranja pripada otpremnina u iznosu od tri prosječne
mjesečne netoplaće koje su ostvarili u tri mjeseca prije prestanka
državne službe.

\(4\) Službenicima pravosudne policije koji ostvare pravo na mirovinu, a
imaju više od 20 godina efektivnog radnog staža ostvarenog na poslovima
osiguranja pripada otpremnina u iznosu od pet prosječnih mjesečnih
netoplaća koje su ostvarili u tri mjeseca prije prestanka državne
službe.

\(5\) Obitelj službenika pravosudne policije koji izgubi život u
obavljanju službe ili povodom obavljanja službe ima pravo na nadoknadu
troškova pokopa, a uzdržavani članovi obitelji i jednokratnu novčanu
pomoć u visini 12 zadnjih netoplaća službenika.

\(6\) Ostvarivanje prava iz stavka 5. ovoga članka isključuje
ostvarivanje prava obitelji službenika i namještenika na pomoć od tri
proračunske osnovice te podmirivanje troškova pogreba iz kolektivnog
ugovora kojim se utvrđuju prava i obveze iz rada i po osnovi rada
državnih službenika i namještenika zaposlenih u državnim tijelima.

\(7\) Službenici pravosudne policije prava iz mirovinskog osiguranja
ostvaruju prema posebnom zakonu.

### XIII. SUCI POROTNICI

Članak 117.

Za suca porotnika može biti imenovan punoljetni hrvatski državljanin
dostojan obnašanja dužnosti suca porotnika.

Članak 118. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Suci porotnici imenuju se na četiri godine i istekom toga roka
mogu biti ponovno imenovani.

\(2\) Odredbe ovoga Zakona koje se odnose na suce i odredbe zakona kojim
se uređuje prestanak sudačke dužnosti na odgovarajući se način
primjenjuju i na suce porotnike ako zakonom nije drukčije određeno.

\(3\) Ako imenovanje sudaca porotnika nije obavljeno do isteka roka na
koji su imenovani, suci porotnici nastavljaju obnašati dužnost do novog
imenovanja suca porotnika.

Članak 119. (NN
[[28/13](http://www.zakon.hr/cms.htm?id=6716)](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237),
[36/24](https://www.zakon.hr/cms.htm?id=60403))

\(1\) Suce porotnike općinskih i županijskih sudova imenuje županijska
skupština, odnosno Gradska skupština Grada Zagreba po pribavljenim
prijedlozima općinskog, odnosno gradskog vijeća, sindikata, udruge
poslodavaca i gospodarske komore.

\(2\) Prije imenovanja sudaca porotnika mora se pribaviti mišljenje
predsjednika odgovarajućeg suda o predloženim kandidatima.

\(3\) Suce porotnike razrješava i prestanak dužnosti utvrđuje skupština
koja ih je imenovala.

Članak 120. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Prije stupanja na dužnost sudac porotnik polaže prisegu.

\(2\) Prisega glasi: »Prisežem svojom čašću da ću se u obnašanju
dužnosti suca porotnika pridržavati Ustava i zakona Republike Hrvatske i
da ću dužnost suca porotnika obnašati savjesno i nepristrano.«.

\(3\) Suci porotnici općinskih i županijskih sudova prisegu daju pred
predsjednikom županijske skupštine, odnosno Gradske skupštine Grada
Zagreba.

Članak 121.

Kad je protiv suca porotnika pokrenut kazneni postupak ili postupak za
njegovo razrješenje od porotničke dužnosti, predsjednik suda neće
pozvati suca porotnika da obavlja dužnost dok se ovi postupci pravomoćno
ne dovrše.

Članak 122. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Sucima porotnicima izdaje se službena iskaznica, a za obnašanje
dužnosti imaju pravo na naknadu nastalih troškova, naknadu za
neostvarenu plaću ili zaradu i nagradu.

\(2\) Obrazac, postupak izdavanja i sadržaj službene iskaznice te uvjete
i visinu naknada i nagrade iz stavka 1. ovoga članka pravilnikom
određuje ministar nadležan za poslove pravosuđa.

### XIV. STALNI SUDSKI TUMAČI I VJEŠTACI

#### 1. Stalni sudski tumači

Članak 123. (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574))

Stalni sudski tumači tumače odnosno prevode na zahtjev pravosudnih
tijela ili stranaka za potrebe postupaka izgovoreni ili pisani tekst s
hrvatskog jezika na strani jezik, sa stranog jezika na hrvatski jezik
ili sa stranog jezika na drugi strani jezik.

Članak 124. (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Za stalnog sudskog tumača može biti imenovana osoba koja ispunjava
sljedeće uvjete:

1\. državljanin je Republike Hrvatske, državljanin države članice
Europske unije ili državljanin države potpisnice Sporazuma o Europskom
gospodarskom prostoru,

2\. ima završen preddiplomski i diplomski sveučilišni studij ili
integrirani preddiplomski i diplomski sveučilišni studij ili
specijalistički diplomski stručni studij, odnosno završen preddiplomski
sveučilišni studij ili preddiplomski stručni studij,

3\. vlada odgovarajućim stranim jezikom visoke razine odnosno ima
završen studij stranog jezika, završen studij na stranom jeziku ili ima
ispravu o poznavanju stranog jezika razine C2 prema Zajedničkom
europskom referentnom okviru za jezike odnosno druge najviše razine za
koju postoji priznat ispit i vlada hrvatskim jezikom,

4\. zdravstveno je sposobna za obavljanje poslova stalnog sudskog
tumača,

5\. uspješno je završila provjeru znanja iz ustrojstva sudbene vlasti,
državne uprave i pravnog nazivlja,

6\. ima sklopljen ugovor o osiguranju od odgovornosti za obavljanje
poslova stalnog sudskog tumača na najnižu svotu osiguranja od 15.000,00
eura.

\(2\) Iznimno od odredbe stavka 1. točke 5. ovoga članka, osoba koja ima
završen diplomski sveučilišni studij prava ili integrirani preddiplomski
i diplomski sveučilišni studij prava te osoba koja je već imenovana za
stalnog sudskog tumača za neki drugi jezik nije dužna pristupiti
provjeri znanja iz ustrojstva sudbene vlasti, državne uprave i pravnog
nazivlja.

\(3\) Za stalnog sudskog tumača ne može se imenovati osoba protiv koje
se vodi kazneni postupak ili koja je pravomoćno proglašena krivom za
kaznena djela za koja se postupak vodi po službenoj dužnosti, osim za
kaznena djela koja se odnose na sigurnost prometa pod uvjetom da za ta
kaznena djela nije osuđena na bezuvjetnu kaznu zatvora.

\(4\) Prije imenovanja kandidati za stalne sudske tumače dužni su
uspješno završiti stručnu obuku, čiji program i način provedbe
pravilnikom propisuje ministar nadležan za poslove pravosuđa.

Članak 124.a (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Stalnom sudskom tumaču privremeno će se zabraniti obavljanje
poslova stalnog sudskog tumača:

-- ako bez opravdanog razloga ne preuzima dodijeljene poslove,

-- ako bez opravdanog razloga nije dovršio povjereni posao po nalogu
pravosudnog tijela,

-- ako se neprimjereno odnosi prema zaposlenicima pravosudnih tijela ili
strankama,

-- ako ne dostavi dokaz o zaključenom ugovoru o osiguranju od
odgovornosti za obavljanje poslova stalnog sudskog tumača,

-- ako se protiv njega pokrene kazneni postupak zbog kaznenog djela za
koje se progoni po službenoj dužnosti, osim zbog kaznenog djela koje se
odnosi na sigurnost prometa pod uvjetom da za to kazneno djelo nije
osuđen na bezuvjetnu kaznu zatvora.

\(2\) Privremena zabrana izriče se u trajanju od tri mjeseca do godinu
dana, osim u slučaju iz stavka 1. podstavka 5. ovoga članka kada se
izriče do pravomoćnog okončanja kaznenog postupka.

Članak 124.b (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

Stalni sudski tumač razriješit će se:

-- ako to sam zatraži,

-- ako se utvrdi da nisu postojali odnosno da su prestali postojati
uvjeti na temelju kojih je imenovan,

-- ako je na temelju pravomoćne odluke nadležnog tijela proglašen
nesposobnim za obavljanje djelatnosti,

-- ako mu je na temelju pravomoćne sudske odluke oduzeta poslovna
sposobnost,

-- ako mu je izrečena pravomoćna presuda za kazneno djelo za koje se
postupak vodi po službenoj dužnosti, osim za kazneno djelo koje se
odnosi na sigurnost prometa pod uvjetom da za to kazneno djelo nije
osuđen na bezuvjetnu kaznu zatvora,

-- ako nesavjesno ili neuredno obavlja povjerene mu poslove,

-- ako u roku određenom privremenom zabranom ne dostavi dokaz o
zaključenom ugovoru o osiguranju od odgovornosti za obavljanje poslova
stalnog sudskog tumača,

-- ako povrijedi odredbe članka 130. ovoga Zakona,

-- ako obavlja poslove stalnog sudskog tumača i nakon izvršnosti
rješenja o privremenoj zabrani obavljanja poslova stalnog sudskog
tumača.

Članak 124.c (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Stalne sudske tumače imenuje i razrješava te o njihovim drugim
pravima i dužnostima odlučuje ministar nadležan za poslove pravosuđa. U
postupku imenovanja zatražit će se prethodno mišljenje predsjednika
nadležnog županijskog suda, koji ga je dužan dati u roku od 15 dana, a u
protivnom se smatra da je suglasan s predloženim imenovanjem.

\(2\) Protiv odluka iz stavka 1. ovoga članka žalba nije dopuštena, ali
se može pokrenuti upravni spor.

\(3\) Ministarstvo nadležno za poslove pravosuđa vodi popis imenovanih
stalnih sudskih tumača i objavljuje ga na e-Oglasnoj ploči sudova te
imenovanim stalnim sudskim tumačima izdaje službenu iskaznicu.

\(4\) Ministar nadležan za poslove pravosuđa propisat će pravilnikom
postupak imenovanja i razrješenja stalnih sudskih tumača, njihova prava
i dužnosti te visinu nagrade i naknade troškova za njihov rad.

#### 2. Stalni sudski vještaci

Članak 125. (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574))

Stalni sudski vještaci na temelju svoga stručnog znanja na zahtjev
pravosudnih tijela ili za potrebe postupaka pred pravosudnim tijelima
izrađuju vještački nalaz i mišljenje (vještačenje) odnosno procjenu kada
je to potrebno radi utvrđivanja ili razjašnjenja činjenica koje se
utvrđuju u postupku.

Članak 126. (NN [28/13](http://www.zakon.hr/cms.htm?id=6716),
[36/24](https://www.zakon.hr/cms.htm?id=60403))

\(1\) Za stalnog sudskog vještaka može biti imenovana osoba koja
ispunjava sljedeće uvjete:

1\. državljanin je Republike Hrvatske, državljanin države članice
Europske unije ili državljanin države potpisnice Sporazuma o Europskom
gospodarskom prostoru,

2\. ima završen preddiplomski i diplomski sveučilišni studij ili
integrirani preddiplomski i diplomski sveučilišni studij ili
specijalistički diplomski stručni studij odnosno završen preddiplomski
sveučilišni studij ili preddiplomski stručni studij odgovarajući
području vještačenja za koje se imenuje,

3\. nakon završenog preddiplomskog i diplomskog sveučilišnog studija ili
integriranog preddiplomskog i diplomskog sveučilišnog studija ili
specijalističkog diplomskog stručnog studija radila je na poslovima u
struci najmanje osam godina, a nakon završenog preddiplomskog
sveučilišnog studija ili preddiplomskog stručnog studija na poslovima u
struci najmanje deset godina,

4\. vlada hrvatskim jezikom,

5\. zdravstveno je sposobna za obavljanje poslova stalnog sudskog
vještaka,

6\. uspješno je završila provjeru znanja iz ustrojstva sudbene vlasti,
državne uprave i pravnog nazivlja,

7\. ima sklopljen ugovor o osiguranju od odgovornosti za obavljanje
poslova stalnog sudskog vještaka na najnižu svotu osiguranja od
25.000,00 eura,

8\. ima valjano odobrenje za samostalno obavljanje djelatnosti
(licenciju) ili položen stručni odnosno specijalistički ispit za
obavljanje djelatnosti ako je to, sukladno posebnim propisima, uvjet za
obavljanje tih djelatnosti.

\(2\) Za stalnog sudskog vještaka ne može se imenovati osoba protiv koje
se vodi kazneni postupak ili koja je pravomoćno proglašena krivom za
kaznena djela za koja se postupak vodi po službenoj dužnosti, osim za
kaznena djela koja se odnose na sigurnost prometa pod uvjetom da za ta
kaznena djela nije osuđena na bezuvjetnu kaznu zatvora.

\(3\) Iznimno od odredbi stavka 1. točki 2. i 3. ovoga članka, ako u
Republici Hrvatskoj za određeno područje vještačenja nema mogućnosti
završetka sveučilišnog ili stručnog studija, za stalnog sudskog vještaka
može se imenovati i osoba sa stečenom srednjom stručnom spremom
odgovarajućom području vještačenja za koje se imenuje i koja je nakon
završene škole radila na poslovima u struci najmanje 12 godina.

\(4\) Iznimno od odredbe stavka 1. točke 3. ovoga članka, ako za
određeno područje vještačenja za koje osoba traži imenovanje nema
mogućnosti završetka odgovarajućeg studija odnosno škole, za stalnog
sudskog vještaka može se imenovati osoba koja ima odgovarajuće radno
iskustvo ili završeno stručno osposobljavanje u području vještačenja za
koje traži imenovanje odnosno osoba koja ispunjava uvjete sukladno
posebnim propisima kojima se uređuje navedeno područje vještačenja.

\(5\) Iznimno od odredbe stavka 1. točke 3. ovoga članka, liječnici
specijalisti uvjet za obavljanje poslova stalnog sudskog vještaka stječu
nakon položenog specijalističkog ispita.

\(6\) Iznimno od odredbe stavka 1. točke 6. ovoga članka, osoba koja ima
završen diplomski sveučilišni studij prava ili integrirani preddiplomski
i diplomski sveučilišni studij prava nije dužna pristupiti provjeri
znanja iz ustrojstva sudbene vlasti, državne uprave i pravnog nazivlja.

\(7\) Prije imenovanja kandidati za stalne sudske vještake dužni su
uspješno završiti stručnu obuku, čiji program i način provedbe
pravilnikom propisuje ministar nadležan za poslove pravosuđa.

\(8\) Imenovani stalni sudski vještaci dužni su se stalno stručno
usavršavati u području za koje su imenovani te ministarstvu nadležnom za
poslove pravosuđa dostaviti dokaz o provedenom usavršavanju najmanje
jednom u dvije godine.

Članak 126.a (NN [36/24](https://www.zakon.hr/cms.htm?id=60403))

\(1\) Poslove vještačenja mogu obavljati i specijalizirane ustanove
odnosno državna tijela, koji se upisuju u Popis specijaliziranih
ustanova i državnih tijela.

\(2\) Popis iz stavka 1. ovoga članka vodi ministarstvo nadležno za
poslove pravosuđa te ga objavljuje na svojoj mrežnoj stranici i na
mrežnoj stranici e-Oglasna ploča sudova.

\(3\) Zahtjev za upis i brisanje s Popisa iz stavka 1. ovoga članka
ustanova odnosno tijelo podnosi ministarstvu nadležnom za poslove
pravosuđa.

\(4\) Poslove vještačenja mogu obavljati i pravne osobe pod sljedećim
uvjetima:

-- ako su u svojoj djelatnosti registrirane i za obavljanje vještačenja
za određeno područje,

-- ako su njihovi zaposlenici imenovani stalnim sudskim vještacima za
područje za koje se traži odobrenje,

-- ako dostave zaključen ugovor o osiguranju od odgovornosti za
obavljanje poslova sudskog vještačenja na najnižu svotu osiguranja od
65.000,00 eura.

\(5\) Kada se poslovi vještačenja povjeravaju specijaliziranim
ustanovama, državnim tijelima ili pravnim osobama, vještačenje obavljaju
stalni sudski vještaci koji su u njima zaposleni.

Članak 127. (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Stalnom sudskom vještaku privremeno će se zabraniti obavljanje
poslova stalnog sudskog vještaka:

-- ako bez opravdanog razloga ne preuzima dodijeljene predmete,

-- ako bez opravdanog razloga nije dovršio povjereno mu vještačenje,

-- ako se neprimjereno odnosi prema zaposlenicima pravosudnih tijela ili
strankama,

-- ako ne dostavi dokaz o zaključenom ugovoru o osiguranju od
odgovornosti za obavljanje poslova stalnog sudskog vještaka,

-- ako ne dostavi dokaz o obavljenom stručnom usavršavanju,

-- ako se protiv njega pokrene kazneni postupak zbog kaznenog djela,
osim zbog kaznenog djela koje se odnosi na sigurnost prometa pod uvjetom
da za to kazneno djelo nije osuđen na bezuvjetnu kaznu zatvora.

\(2\) Privremena zabrana izriče se u trajanju od tri mjeseca do godinu
dana, osim u slučaju iz stavka 1. podstavka 4. ovoga članka kada se
izriče do pravomoćnog okončanja kaznenog postupka.

Članak 127.a (NN
[[28/13](http://www.zakon.hr/cms.htm?id=6716)](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Stalni sudski vještak razriješit će se:

-- ako to sam zatraži,

-- ako se utvrdi da nisu postojali odnosno da su prestali postojati
uvjeti na temelju kojih je imenovan,

-- ako je na temelju pravomoćne odluke nadležnog tijela proglašen
nesposobnim za obavljanje djelatnosti iz područja za koje je imenovan,

-- ako mu je na temelju pravomoćne sudske odluke oduzeta poslovna
sposobnost,

-- ako mu je izrečena pravomoćna presuda za kazneno djelo za koje se
postupak vodi po službenoj dužnosti, osim za kazneno djelo koje se
odnosi na sigurnost prometa pod uvjetom da za to kazneno djelo nije
osuđen na bezuvjetnu kaznu zatvora,

-- ako nesavjesno ili neuredno obavlja povjerene mu poslove vještačenja,

-- ako u roku određenom privremenom zabranom ne dostavi dokaz o
zaključenom ugovoru o osiguranju od odgovornosti za obavljanje poslova
stalnog sudskog vještaka,

-- ako u roku određenom privremenom zabranom ne dostavi dokaz o
obavljenom stručnom usavršavanju,

-- ako povrijedi odredbe članka 130. ovoga Zakona,

-- ako obavlja poslove stalnog sudskog vještaka i nakon izvršnosti
rješenja o privremenoj zabrani obavljanja poslova stalnog sudskog
vještaka.

\(2\) Odredbe stavka 1. ovoga članka na odgovarajući način primjenjuju
se na oduzimanje odobrenja za obavljanje poslova sudskog vještačenja
pravnim osobama.

Članak 127.b (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574),
[36/24](https://www.zakon.hr/cms.htm?id=60403))

\(1\) Stalne sudske vještake imenuje i razrješava te o njihovim drugim
pravima i dužnostima odlučuje ministar nadležan za poslove pravosuđa. U
postupku imenovanja zatražit će se prethodno mišljenje predsjednika
nadležnog županijskog suda, koji ga je dužan dati u roku od 15 dana, a u
protivnom se smatra da je suglasan s predloženim imenovanjem.

\(2\) Protiv odluka iz stavka 1. ovoga članka žalba nije dopuštena, ali
se može pokrenuti upravni spor pred nadležnim upravnim sudom.

\(3\) Odredbe stavaka 1. i 2. ovoga članka na odgovarajući način
primjenjuju se na davanje odobrenja za obavljanje poslova sudskog
vještačenja pravnim osobama.

\(4\) Ministarstvo nadležno za poslove pravosuđa vodi popis imenovanih
stalnih sudskih vještaka te pravnih osoba kojima je dano odobrenje za
obavljanje poslova vještačenja i objavljuje ih na e-Oglasnoj ploči
sudova, a imenovanim stalnim sudskim vještacima izdaje službenu
iskaznicu.

\(5\) Ministar nadležan za poslove pravosuđa propisat će pravilnikom
postupak imenovanja i razrješenja stalnih sudskih vještaka, njihova
prava i dužnosti te visinu nagrade i naknade troškova za njihov rad

Članak 128. (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574))

Brisan.

Članak 129. (NN [28/13](http://www.zakon.hr/cms.htm?id=6716),
[21/22](https://www.zakon.hr/cms.htm?id=51574))

Brisan.

### XV. ČUVANJE TAJNOSTI PODATAKA

Članak 130.

\(1\) Suci, suci porotnici, državni službenici i namještenici, stalni
sudski tumači, vještaci i procjenitelji dužni su za sebe zadržati sve
što su u obnašanju sudačke dužnosti, odnosno obavljanju drugih poslova
doznali o strankama i njihovim pravima, obvezama i pravnim interesima te
čuvati tajnost svih podataka koji tijekom sudskog postupka nisu bili
predmet javne rasprave.

\(2\) Pod tajnom se posebno podrazumijeva:

-- sve ono što je kao tajna određeno zakonom ili drugim propisom,

-- sve ono što je kao tajna određeno općim aktom pravne osobe, drugog
tijela, organizacije ili institucije,

-- podaci i isprave posebno označene kao tajna od strane državnog tijela
ili pravne osobe, drugog tijela, organizacije ili institucije,

-- podaci i isprave koje su predsjednik suda ili ovlašteni službenik
suda označili kao tajne.

Članak 131.

\(1\) Obveza čuvanja tajne traje i nakon prestanka rada u sudu.

\(2\) Predsjednik suda može suca, suca porotnika, državnog službenika
ili namještenika, stalnog sudskog tumača, vještaka ili procjenitelja
osloboditi obveze čuvanja tajne ako u pojedinom slučaju za to postoje
opravdani razlozi. Za predsjednika suda odluku o tome donosi predsjednik
neposredno višeg suda, a za predsjednika Vrhovnog suda Republike
Hrvatske Opća sjednica tog suda.

### XVI. SREDSTVA ZA RAD SUDOVA

#### 1. Osiguranje sredstava

Članak 132. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sredstva za rad sudova osiguravaju se u državnom proračunu
Republike Hrvatske.

\(2\) Sredstva za rad sudova obuhvaćaju sredstva za obavljanje redovite
djelatnosti (sredstva za rashode za zaposlene, sredstva za materijalne
rashode i sredstva za kapitalna ulaganja u zgrade, tehničku i
informatičku opremu) i sredstva za posebne namjene.

\(3\) Sredstva iz stavka 2. ovoga članka osiguravaju se u visini koja će
osigurati redovito obavljanje svih poslova u sudu.

\(4\) Sud može ostvarivati vlastite prihode.

\(5\) Kamate ostvarene od sredstava koja se vode na računima sudova su
namjenski prihod državnog proračuna i koriste se za potrebe pravosudnih
tijela.

Članak 133.

\(1\) Prijedlog za osiguranje sredstava potrebnih za rad suda za iduću
proračunsku godinu podnosi ministarstvu nadležnom za poslove pravosuđa
predsjednik suda u roku određenom Zakonom o proračunu.

\(2\) Prijedlog sadrži sredstva potrebna za rashode za zaposlene,
materijalne rashode i sredstva za ulaganje u zgrade, tehničku i
informatičku opremu suda.

Članak 134.

Na temelju prijedloga predsjednika suda ministarstvo nadležno za poslove
pravosuđa utvrđuje sredstva potrebna za rad suda u idućoj proračunskoj
godini.

#### 2. Sredstva za posebne namjene

Članak 135. (NN [28/13](http://www.zakon.hr/cms.htm?id=6716),
[67/18](https://www.zakon.hr/cms.htm?id=31237))

\(1\) Sredstva za posebne namjene jesu:

1\. sredstva za rad vježbenika,

2\. sredstva za stručno usavršavanje sudaca te državnih službenika i
namještenika,

3\. sredstva za namjenske troškove koja obuhvaćaju:

-- naknade i nagradu sucima porotnicima,

-- troškove sudskih postupaka koji se po zakonu isplaćuju iz sredstava
suda,

-- troškove dostavljanja sudskih pismena,

-- naknade za obavljanje poslova prethodnoga kaznenog postupka,

-- ostale troškove u svezi s obavljanjem sudbene vlasti.

\(2\) Uvjete za isplatu i visinu naknade za izlaske sudaca te državnih
službenika i namještenika na očevid, naknade za obavljanje poslova
prethodnoga kaznenog postupka i naknade za dežurstva propisuje ministar
nadležan za poslove pravosuđa pravilnikom.

2.1. Investicije

Članak 136.

\(1\) Republika Hrvatska osigurava posebna sredstva za tehničku opremu i
radni prostor prema standardima za sudove.

\(2\) Način korištenja sudskih zgrada i nekretnina koje su dodijeljene
sudovima na korištenje određuje ministar nadležan za poslove pravosuđa.

\(3\) U izgradnji kapitalnih objekata i nabavi opreme za sudove mogu
sudjelovati i županije, gradovi i općine.

2.2. Financijsko i materijalno poslovanje

Članak 137.

\(1\) Financijsko i materijalno poslovanje sudova obavlja se na način
propisan za tijela državne uprave, a financijsko i materijalno
poslovanje sa strankama na način određen propisom kojeg donosi ministar
nadležan za poslove pravosuđa.

\(2\) Na osiguranje sredstava za rad sudova primjenjuju se propisi koji
se odnose na osiguranje sredstava za rad državnih tijela.

\(3\) U osiguranju sredstava za pojedine aktivnosti sudova i rad
službenika od interesa za jedinice lokalne i područne (regionalne)
samouprave mogu sudjelovati i županije, gradovi i općine.

Članak 137.a (NN [28/13](http://www.zakon.hr/cms.htm?id=6716),
[82/16](http://www.zakon.hr/cms.htm?id=17377))

Način i svrhu korištenja novčanih sredstava koja su predana odnosno
položena kod suda radi uporabe u sudskom postupku, a koja se vode na
posebnom računu suda, kao i kamata ostvarenih na ova sredstva uredbom će
propisati Vlada Republike Hrvatske.2.3. Sudski polog

Članak 138.

\(1\) Kad ovlašteni preuzimatelj sudskog pologa ne preuzme sudski polog
u roku od pet godina od pravomoćnosti rješenja o osnivanju sudskog
pologa, sud će ga pisanim putem pozvati na preuzimanje pologa u roku od
30 dana.

\(2\) Ako je ovlašteni preuzimatelj pologa nepoznatog boravišta, nakon
isteka roka iz stavka 1. ovog članka sud će ga pozvati na preuzimanje
pologa u roku od 30 dana putem oglasne ploče suda.

\(3\) Ako nakon isteka roka iz stavaka 1. i 2. ovoga članka ovlašteni
preuzimatelj ne preuzme sudski polog, sud će rješenjem utvrditi
prestanak prava ovlaštenog preuzimatelja na preuzimanje pologa i polog
prenijeti u korist državnog proračuna Republike Hrvatske.

\(4\) Ovlašteni preuzimatelj pologa iz stavka 2. ovog članka od
Republike Hrvatske može zahtijevati povrat pologa u roku od pet godina
od sudskog poziva na preuzimanje pologa.

### XVII. PRIJELAZNE I ZAVRŠNE ODREDBE

Članak 139.

Do stupanja na snagu zakona o izvanparničnom postupku sve izvanparnične
predmete rješavat će u prvom i drugom stupnju sudac pojedinac.

Članak 140.

\(1\) Do stupanja na snagu propisa koje po odredbama ovoga Zakona donosi
ministar pravosuđa, primjenjivat će se važeći propisi, ako nisu u
suprotnosti s ovim Zakonom, i to Sudski poslovnik (»Narodne novine«, br.
158/09., 3/11., 34/11., 100/11., 123/11., 138/11., 38/12. i 111/12.),
Pravilnik o sudačkoj odori (»Narodne novine«, br. 179/03.), Pravilnik o
službenoj iskaznici suca i službene osobe u sudu (»Narodne novine«, br.
98/95.), Pravilnik o visini dodataka na plaću sudaca privremeno upućenih
na rad u drugi sud (»Narodne novine«, br. 58/12.), Pravilnik o načinu
zaštite osoba, imovine i objekata sudova (»Narodne novine«, br. 88/12.),
Pravilnik o naknadama i nagradi sudaca porotnika (»Narodne novine«, br.
41/96.), Pravilnik o stalnim sudskim tumačima (»Narodne novine«, br.
88/08. i 119/08.), Pravilnik o stalnim sudskim vještacima (»Narodne
novine«, br. 88/08., 87/09., 126/11. i 120/12.), Pravilnik o stalnim
sudskim procjeniteljima (»Narodne novine«, br. 64/98. i 88/08.),
Pravilnik o naknadama za izlazak na očevid (»Narodne novine«, br. 41/96.
i 77/99.), Pravilnik o naknadama za obavljanje poslova u prethodnom
kaznenom postupku (»Narodne novine«, br. 20/96. i 146/02.), Pravilnik o
sudskim službenicima i namještenicima (»Narodne novine«, br. 63/97.,
140/99., 55/01. i 156/04.) i Okvirna mjerila za rad sudaca od 28.
prosinca 2012.

\(2\) Propise za čije je donošenje ovlašten po odredbama ovoga Zakona iz
članka 73. stavka 2., članka 76. stavka 1., članka 77. stavka 3., članka
79. stavka 1., članka 87. stavka 2., članka 108. stavka 4., članka 113.
stavka 10., članka 115. stavka 1., članka 122. stavka 2., članka 124.
stavka 4., članka 126. stavka 6., članka 129. stavka 4., članka 135.
stavka 2. i članka 137. stavka 1., ministar pravosuđa donijet će u roku
od godinu dana od dana stupanja na snagu ovoga Zakona.

Članak 141.

Zahtjevi za zaštitu prava na suđenje u razumnom roku zaprimljeni do dana
stupanja na snagu ovog Zakona dovršit će se prema odredbama Zakona o
sudovima (»Narodne novine«, br. 150/05., 16/07., 113/08., 153/09.,
116/10., 27/11., 57/11. i 130/11.).

Članak 142.

Stupanjem na snagu ovog Zakona predsjedniku suda prestaje članstvo u
sudačkom vijeću, a dužnost člana vijeća preuzima sudac tog suda koji je
prema konačnim rezultatima izbora za sudačko vijeće sljedeći po
redoslijedu prema broju ostvarenih glasova.

Članak 143.

Položaj tajnika Vrhovnog suda Republike Hrvatske uskladit će se s
odredbama ovog Zakona u roku od šest mjeseci od njegovog stupanja na
snagu.

Članak 144.

Na sudske pologe osnovane do dana stupanja na snagu ovog Zakona
primjenjivat će se odredbe članka 138. ovoga Zakona.

Članak 145.

Stupanjem na snagu ovoga Zakona prestaje važiti Zakon o sudovima
(»Narodne novine«, br. 150/05., 16/07., 113/08., 153/09., 116/10.,
27/11. i 130/11.) i članak 51. Zakona o izmjenama i dopunama Zakona o
parničnom postupku (»Narodne novine«, br. 57/11.).

Članak 146.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 33/15 od 24.03.2015.

Članak 22.

\(1\) Pravilnik o načinu rada odjela za podršku žrtvama i svjedocima te
postupku osiguranja podrške žrtvama i svjedocima u sudskim postupcima
ministar pravosuđa donijet će u roku od šest mjeseci od dana stupanja na
snagu ovog Zakona.

\(2\) Pravilnike o načinu rada i korištenja informacijskih sustava koji
su u primjeni u poslovanju sudova ministar pravosuđa donijet će u roku
od tri mjeseca od dana stupanja na snagu ovog Zakona.

\(3\) Pravilnik o postupku razmjene i upućivanja sudaca u institucije,
agencije, tijela ili urede Europske unije ili druge međunarodne
institucije, misije ili tijela ministar pravosuđa donijet će u roku od
šest mjeseci od dana stupanja na snagu ovog Zakona.

\(4\) Pravilnik o postupku utvrđivanja posebne zdravstvene sposobnosti
za obavljanje poslova službenika pravosudne policije te o izboru članova
i načinu rada zdravstvene komisije ministar pravosuđa donijet će u roku
od tri mjeseca od dana stupanja na snagu ovog Zakona.

\(5\) Sudski poslovnik i Poslovnik o radu Vrhovnog suda Republike
Hrvatske uskladit će se s ovim Zakonom u roku od tri mjeseca od dana
stupanja na snagu ovog Zakona.

\(6\) Sudačka vijeća osnovana prema odredbama Zakona o sudovima
(»Narodne novine«, br. 150/05., 16/07., 113/08., 153/09., 116/10.,
27/11. i 113/11.) i Zakona o sudovima (»Narodne novine«, br. 28/13.)
nastavljaju s radom do isteka mandata.

Članak 23.

Ovaj Zakon objavit će se u »Narodnim novinama«, a stupa na snagu 1.
travnja 2015.

#### Prijelazne i završne odredbe iz NN 82/15 od 24.07.2015

Članak 3.

Postupci polaganja državnog stručnog ispita za sudske službenike
provodit će se sukladno odredbama članaka 19. − 56. Pravilnika o sudskim
službenicima i namještenicima (»Narodne novine«, br. 63/97., 140/99.,
55/01., 156/04.) do stupanja na snagu posebnog propisa o postupku,
načinu polaganja i programu državnog stručnog ispita kojim će se
propisati program polaganja državnog stručnog ispita za sudske
službenike.

Postupci polaganja državnog stručnog ispita za sudske službenike koji
budu započeti, a ne budu dovršeni do stupanja na snagu posebnog propisa
iz stavka 1. ovog članka dovršit će se prema odredbama Pravilnika iz
stavka 1. ovog članka.

Položeni ili priznati ispiti za sudske službenike na temelju propisa
koji su se primjenjivali prije stupanja na snagu ovog Zakona te ispiti
položeni sukladno stavcima 1. i 2. ovog članka smatraju se položenim ili
priznatim ispitima prema propisima o državnim službenicima i
namještenicima.

Članak 4.

Ministar pravosuđa će pravilnik iz članka 2. kojim je izmijenjen stavak
5. članka 108. donijeti u roku od šest mjeseci od dana stupanja na snagu
ovoga Zakona.

Članak 5.

Ovaj Zakon objavit će se u »Narodnim novinama«, a stupa na snagu 1.
rujna 2015.

#### Prijelazne i završne odredbe iz NN 82/16 od 14.09.2016.

Članak 3.

Ova Uredba stupa na snagu prvoga dana od dana objave u »Narodnim
novinama«.

#### Prijelazne i završne odredbe iz NN 67/18 od 25.7.2018.

Članak 74.

Službenici koji su na dan stupanja na snagu ovoga Zakona raspoređeni na
radna mjesta tajnika sudova rasporedit će se na odgovarajuća radna
mjesta u roku od šest mjeseci od dana stupanja na snagu ovoga Zakona.

Članak 75.

Ograničenje mandata iz članka 31. ovoga Zakona primjenjuje se na sve
kandidate koji su do dana stupanja na snagu ovoga Zakona obnašali
dužnost predsjednika Vrhovnog suda Republike Hrvatske.

Članak 76.

Pravilnike iz članaka 18., 20., 29., 43., 49., 69. i 73. ovoga Zakona
ministar pravosuđa donijet će u roku od šest mjeseci od dana njegova
stupanja na snagu.

Okvirna mjerila za rad sudaca iz članka 48. ovoga Zakona ministar
pravosuđa donijet će u roku od šest mjeseci od dana stupanja na snagu
ovoga Zakona.

Metodologiju ocjenjivanja obnašanja sudačke dužnosti iz članka 58. ovoga
Zakona Državno sudbeno vijeće donijet će u roku od 30 dana od dana
stupanja na snagu ovoga Zakona.

Sudski poslovnik iz članka 76. i pravilnike iz članka 77. stavka 3.
Zakona o sudovima (»Narodne novine«, br. 28/15., 33/15. i 82/15.)
ministar pravosuđa uskladit će s odredbama ovoga Zakona u roku od šest
mjeseci od dana stupanja na snagu ovoga Zakona.

Kodeks sudačke etike iz članka 107. Zakona o sudovima (»Narodne novine«,
br. 28/15., 33/15. i 82/15.) Povjerenstvo iz članka 63. ovoga Zakona
donijet će u roku od šest mjeseci od dana stupanja na snagu ovoga
Zakona.

Članak 77.

Izbori za sudačka vijeća županijskih sudova prema odredbama ovoga Zakona
provest će se u roku od šest mjeseci od dana stupanja na snagu ovoga
Zakona.

Do početka rada sudačkih vijeća iz stavka 1. ovoga članka prije izabrana
sudačka vijeća nastavljaju s radom.

Sudačko vijeće osnovano pri Visokom prekršajnom sudu Republike Hrvatske
sukladno Zakonu o sudovima (»Narodne novine«, br. 28/15., 33/15. i
82/15.) prestaje s radom 31. prosinca 2018.

Članak 78.

Stupanjem na snagu ovoga Zakona prestaje s radom vijeće iz članka 102.
Zakona o sudovima (»Narodne novine«, br. 28/15., 33/15. i 82/15.).

Članak 79.

Ocjene obnašanja sudačke dužnosti i mišljenja o kandidatima za suce
Visokoga kaznenog suda Republike Hrvatske u prvom postupku njihova
imenovanja nakon stupanja na snagu ovoga Zakona daje Sudačko vijeće
Vrhovnog suda Republike Hrvatske.

Članak 80.

Ovaj Zakon objavit će se u »Narodnim novinama«, a stupa na snagu 1.
siječnja 2019., osim članka 16. ovoga Zakona koji stupa na snagu 1.
siječnja 2020.

#### Prijelazne i završne odredbe iz NN 21/22 od 18.2.2022

Članak 34. (NN [21/22](https://www.zakon.hr/cms.htm?id=51574),
[16/23](https://www.zakon.hr/cms.htm?id=55930))

Ukinut.

Članak 35.

\(1\) Stalni sudski tumači, stalni sudski vještaci i stalni sudski
procjenitelji imenovani sukladno odredbama Zakona o sudovima (»Narodne
novine«, br. 28/13., 33/15., 82/15., 82/16. i 67/18.) te pravne osobe
kojima je sukladno odredbama Zakona o sudovima (»Narodne novine«, br.
28/13., 33/15., 82/15. i 67/18.) odobreno obavljanje poslova prevođenja
odnosno tumačenja, vještačenja i procjenjivanja nastavljaju obavljati
navedene poslove do isteka vremena na koje su imenovani odnosno na koje
im je dano odobrenje.

\(2\) Na pravne osobe kojima je sukladno odredbama Zakona o sudovima
(»Narodne novine«, br. 28/13., 33/15., 82/15., 82/16. i 67/18.) odobreno
obavljanje poslova prevođenja, vještačenja odnosno procjenjivanja te na
stalne sudske procjenitelje imenovane sukladno odredbama Zakona o
sudovima (»Narodne novine«, br. 28/13., 33/15., 82/15. i 67/18.) nakon
stupanja na snagu ovoga Zakona na odgovarajući se način primjenjuje ovaj
Zakon te pravilnici iz članaka 27. i 31. ovoga Zakona.

\(3\) Stalne sudske tumače, stalne sudske vještake i stalne sudske
procjenitelje iz stavka 1. ovoga članka ministar nadležan za poslove
pravosuđa po službenoj će dužnosti uvrstiti u jedinstveni popis stalnih
sudskih tumača, stalnih sudskih vještaka i stalnih sudskih procjenitelja
koji će se objaviti na mrežnoj stranici ministarstva nadležnog za
poslove pravosuđa.

\(4\) Postupci imenovanja stalnih sudskih tumača, stalnih sudskih
vještaka i stalnih sudskih procjenitelja započeti prije stupanja na
snagu ovoga Zakona dovršit će se prema odredbama Zakona o sudovima
(»Narodne novine«, br. 28/13., 33/15., 82/15., 82/16. i 67/18.).

\(5\) Stalni sudski vještaci i stalni sudski tumači koji na dan stupanja
na snagu ovoga Zakona budu imenovani sukladno odredbama Zakona o
sudovima (»Narodne novine«, br. 28/13., 33/15., 82/15., 82/16. i 67/18.)
zahtjev za imenovanje nakon isteka vremena na koje su prethodno
imenovani podnose ministarstvu nadležnom za poslove pravosuđa najkasnije
30 dana prije isteka vremena prethodnog imenovanja. U postupku
imenovanja ministarstvo nadležno za poslove pravosuđa ispituje
postojanje uvjeta propisanih ovim Zakonom, a osobe u odnosu na koje se
utvrdi ispunjenost propisanih uvjeta nisu dužne polagati provjeru znanja
iz poznavanja ustrojstva sudbene vlasti, državne uprave i pravnog
nazivlja, obaviti stručnu obuku niti položiti prisegu.

Članak 36.

\(1\) Pravilnik iz članka 15. ovoga Zakona ministar nadležan za poslove
pravosuđa donijet će u roku od 60 dana od dana stupanja na snagu ovoga
Zakona.

\(2\) Pravilnike iz članaka 7., 12., 17., 18., 21., 22., 27. i 31. ovoga
Zakona ministar nadležan za poslove pravosuđa donijet će u roku od šest
mjeseci od dana stupanja na snagu ovoga Zakona.

\(3\) Predsjednik Vrhovnog suda Republike Hrvatske uskladit će s
odredbama ovoga Zakona Poslovnik Vrhovnog suda Republike Hrvatske u roku
od 60 dana od dana stupanja na snagu ovoga Zakona.

Članak 37.

Do stupanja na snagu pravilnika iz članaka 21., 22., 27. i 31. ovoga
Zakona ostaju na snazi:

-- Pravilnik o zvanjima, znakovlju i uvjetima postavljanja u zvanja
službenika pravosudne policije (»Narodne novine«, br. 31/15.)

-- Pravilnik o službenoj iskaznici i znački službenika pravosudne
policije (»Narodne novine«, br. 31/15. i 130/20.)

-- Pravilnik o postupku utvrđivanja posebne zdravstvene sposobnosti za
obavljanje poslova službenika pravosudne policije te o izboru članova i
načinu rada zdravstvene komisije (»Narodne novine«, br. 123/15.)

-- Pravilnik o stalnim sudskim tumačima (»Narodne novine«, br. 88/08. i
119/08.)

-- Pravilnik o stalnim sudskim vještacima (»Narodne novine«, br. 38/14.,
123/15., 29/16. -- ispravak i 61/19.)

-- Pravilnik o stalnim sudskim procjeniteljima (»Narodne novine«, br.
64/98. i 88/08.).

Članak 38.

Ovaj Zakon objavit će se u »Narodnim novinama«, a stupa na snagu 1.
ožujka 2022., osim članka 5. i članaka 24. do 32. ovoga Zakona koji
stupaju na snagu 1. siječnja 2023.

#### Odluka Ustavnog suda iz NN 16/23 od 13.02.2023.

Vidi [ovdje](https://www.zakon.hr/cms.htm?id=55930).

#### Prijelazne i završne odredbe iz Zakon o plaćama u državnoj službi i javnim službama NN 155/23 od 22.12.2023.

Vidi [ovdje](https://www.zakon.hr/cms.htm?id=59863).

#### Prijelazne i završne odredbe iz NN 36/24 od 25.03.2024.

Članak 27.

Postupci po zahtjevima za zaštitu prava na suđenje u razumnom roku i za
isplatu primjerene naknade zbog povrede prava na suđenje u razumnom roku
podneseni prije stupanja na snagu ovoga Zakona dovršit će se prema
odredbama Zakona o sudovima (»Narodne novine«, br. 28/13., 33/15.,
82/15., 82/16., 67/18., 21/22., 16/23. i 155/23.).

Članak 28.

\(1\) Postupci imenovanja stalnih sudskih tumača i stalnih sudskih
vještaka započeti prije stupanja na snagu ovoga Zakona dovršit će se
prema odredbama ovoga Zakona.

\(2\) Pravne osobe koje na dan stupanja na snagu ovoga Zakona imaju
odobrenje za obavljanje poslova vještačenja sukladno odredbama Zakona o
sudovima (»Narodne novine«, br. 28/13., 33/15., 82/15., 82/16. i 67/18.)
zahtjev za odobrenje obavljanja poslova vještačenja nakon isteka vremena
na koje im je prethodno odobrenje dano podnose ministarstvu nadležnom za
poslove pravosuđa najkasnije 30 dana prije isteka vremena prethodnog
odobrenja. U postupku davanja odobrenja ministarstvo nadležno za poslove
pravosuđa ispituje postojanje uvjeta propisanih ovim Zakonom.

\(3\) Stalni sudski procjenitelji koji na dan stupanja na snagu ovoga
Zakona budu imenovani sukladno odredbama Zakona o sudovima (»Narodne
novine«, br. 28/13., 33/15., 82/15., 82/16. i 67/18.) zahtjev za
imenovanje stalnim sudskim vještacima podnose ministarstvu nadležnom za
poslove pravosuđa najkasnije 30 dana prije isteka vremena imenovanja
stalnim sudskim procjeniteljima. U postupku imenovanja ministarstvo
nadležno za poslove pravosuđa ispituje postojanje uvjeta propisanih ovim
Zakonom, a osobe u odnosu na koje se utvrdi ispunjenost propisanih
uvjeta nisu dužne polagati provjeru znanja iz poznavanja ustrojstva
sudbene vlasti, državne uprave i pravnog nazivlja, obaviti stručnu obuku
niti položiti prisegu.

Članak 29.

Pravilnike iz članaka 1., 2., 17., 18. i 22. ovoga Zakona ministar
nadležan za poslove pravosuđa donijet će u roku od 60 dana od dana
stupanja na snagu ovoga Zakona.

Članak 30.

Ovaj Zakon stupa na snagu osmoga dana od dana objave u »Narodnim
novinama«, osim članka 1. ovoga Zakona koji stupa na snagu 1. siječnja
2025.
