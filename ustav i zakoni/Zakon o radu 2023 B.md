**ZAKON O RADU**

[GLAVA I. OPĆE ODREDBE
[3](#glava-i.-opće-odredbe)](#glava-i.-opće-odredbe)

[GLAVA II. INDIVIDUALNI RADNI ODNOSI
[5](#glava-ii.-individualni-radni-odnosi)](#glava-ii.-individualni-radni-odnosi)

[1. ZASNIVANJE RADNOG ODNOSA
[5](#zasnivanje-radnog-odnosa)](#zasnivanje-radnog-odnosa)

[2. PRAVILNICI O RADU [14](#pravilnici-o-radu)](#pravilnici-o-radu)

[3. ZAŠTITA ŽIVOTA, ZDRAVLJA I PRIVATNOSTI
[14](#zaštita-života-zdravlja-i-privatnosti)](#zaštita-života-zdravlja-i-privatnosti)

[4. ZAŠTITA TRUDNICA, RODITELJA I POSVOJITELJA
[15](#zaštita-trudnica-roditelja-i-posvojitelja)](#zaštita-trudnica-roditelja-i-posvojitelja)

[5. ZAŠTITA RADNIKA KOJI SU PRIVREMENO ILI TRAJNO NESPOSOBNI ZA RAD
[17](#zaštita-radnika-koji-su-privremeno-ili-trajno-nesposobni-za-rad)](#zaštita-radnika-koji-su-privremeno-ili-trajno-nesposobni-za-rad)

[6. PRIVREMENO ZAPOŠLJAVANJE
[18](#privremeno-zapošljavanje)](#privremeno-zapošljavanje)

[7. PROBNI RAD, OBRAZOVANJE I OSPOSOBLJAVANJE ZA RAD
[21](#probni-rad-obrazovanje-i-osposobljavanje-za-rad)](#probni-rad-obrazovanje-i-osposobljavanje-za-rad)

[8. RADNO VRIJEME [22](#radno-vrijeme)](#radno-vrijeme)

[9. ODMORI I DOPUSTI [27](#odmori-i-dopusti)](#odmori-i-dopusti)

[10. MOGUĆNOST DRUKČIJEG UREĐENJA RADNOG VREMENA, NOĆNOG RADA I ODMORA
[31](#mogućnost-drukčijeg-uređenja-radnog-vremena-noćnog-rada-i-odmora)](#mogućnost-drukčijeg-uređenja-radnog-vremena-noćnog-rada-i-odmora)

[11. PLAĆA I NAKNADA PLAĆE
[32](#plaća-i-naknada-plaće)](#plaća-i-naknada-plaće)

[12. IZUMI I TEHNIČKA UNAPREĐENJA RADNIKA
[35](#izumi-i-tehnička-unapređenja-radnika)](#izumi-i-tehnička-unapređenja-radnika)

[13. ZABRANA NATJECANJA RADNIKA S POSLODAVCEM
[35](#zabrana-natjecanja-radnika-s-poslodavcem)](#zabrana-natjecanja-radnika-s-poslodavcem)

[14. NAKNADA ŠTETE [37](#naknada-štete)](#naknada-štete)

[15. PRESTANAK UGOVORA O RADU
[37](#prestanak-ugovora-o-radu)](#prestanak-ugovora-o-radu)

[16. OSTVARIVANJE PRAVA I OBVEZA IZ RADNOG ODNOSA
[42](#ostvarivanje-prava-i-obveza-iz-radnog-odnosa)](#ostvarivanje-prava-i-obveza-iz-radnog-odnosa)

[GLAVA III. SUDJELOVANJE RADNIKA U ODLUČIVANJU
[45](#glava-iii.-sudjelovanje-radnika-u-odlučivanju)](#glava-iii.-sudjelovanje-radnika-u-odlučivanju)

[1. RADNIČKO VIJEĆE [45](#radničko-vijeće)](#radničko-vijeće)

[2. SKUPOVI RADNIKA [51](#skupovi-radnika)](#skupovi-radnika)

[3. PREDSTAVNIK RADNIKA U ORGANU POSLODAVCA
[51](#predstavnik-radnika-u-organu-poslodavca)](#predstavnik-radnika-u-organu-poslodavca)

[GLAVA IV. KOLEKTIVNI RADNI ODNOSI
[52](#glava-iv.-kolektivni-radni-odnosi)](#glava-iv.-kolektivni-radni-odnosi)

[1. UDRUGE RADNIKA I POSLODAVACA
[52](#udruge-radnika-i-poslodavaca)](#udruge-radnika-i-poslodavaca)

[2. UTEMELJENJE I REGISTRACIJA UDRUGA
[53](#utemeljenje-i-registracija-udruga)](#utemeljenje-i-registracija-udruga)

[3. IMOVINA UDRUGA [54](#imovina-udruga)](#imovina-udruga)

[4. DJELOVANJE UDRUGA [55](#djelovanje-udruga)](#djelovanje-udruga)

[5. PRESTANAK DJELOVANJA UDRUGE
[56](#prestanak-djelovanja-udruge)](#prestanak-djelovanja-udruge)

[6. KOLEKTIVNI UGOVORI [57](#kolektivni-ugovori)](#kolektivni-ugovori)

[7. ŠTRAJK I RJEŠAVANJE KOLEKTIVNIH RADNIH SPOROVA
[59](#štrajk-i-rješavanje-kolektivnih-radnih-sporova)](#štrajk-i-rješavanje-kolektivnih-radnih-sporova)

[8. GOSPODARSKO-SOCIJALNO VIJEĆE
[62](#gospodarsko-socijalno-vijeće)](#gospodarsko-socijalno-vijeće)

[GLAVA IV.a RAD PUTEM DIGITALNIH RADNIH PLATFORMI
[63](#glava-iv.a-rad-putem-digitalnih-radnih-platformi)](#glava-iv.a-rad-putem-digitalnih-radnih-platformi)

[1. OBILJEŽJA RADA PUTEM DIGITALNIH RADNIH PLATFORMI
[63](#obilježja-rada-putem-digitalnih-radnih-platformi)](#obilježja-rada-putem-digitalnih-radnih-platformi)

[2. UPOTREBA AUTOMATIZIRANOG SUSTAVA UPRAVLJANJA U ORGANIZACIJI RADA
KOJI SE OBAVLJA KORIŠTENJEM DIGITALNIH RADNIH PLATFORMI
[64](#upotreba-automatiziranog-sustava-upravljanja-u-organizaciji-rada-koji-se-obavlja-korištenjem-digitalnih-radnih-platformi)](#upotreba-automatiziranog-sustava-upravljanja-u-organizaciji-rada-koji-se-obavlja-korištenjem-digitalnih-radnih-platformi)

[3. PRAVA RADNIKA KOJI RAD OBAVLJA PUTEM DIGITALNIH RADNIH PLATFORMI
[65](#prava-radnika-koji-rad-obavlja-putem-digitalnih-radnih-platformi)](#prava-radnika-koji-rad-obavlja-putem-digitalnih-radnih-platformi)

[4. TRANSPARENTNOST RADA KORIŠTENJEM DIGITALNIH RADNIH PLATFORMI
[67](#transparentnost-rada-korištenjem-digitalnih-radnih-platformi)](#transparentnost-rada-korištenjem-digitalnih-radnih-platformi)

[GLAVA V. NADZOR NAD PRIMJENOM PROPISA O RADU
[68](#glava-v.-nadzor-nad-primjenom-propisa-o-radu)](#glava-v.-nadzor-nad-primjenom-propisa-o-radu)

[GLAVA VI. POSEBNE ODREDBE
[68](#glava-vi.-posebne-odredbe)](#glava-vi.-posebne-odredbe)

[GLAVA VII. UPRAVNE MJERE
[69](#glava-vii.-upravne-mjere)](#glava-vii.-upravne-mjere)

[GLAVA VIII. PREKRŠAJNE ODREDBE
[72](#glava-viii.-prekršajne-odredbe)](#glava-viii.-prekršajne-odredbe)

[GLAVA IX. PRIJELAZNE I ZAVRŠNE ODREDBE
[79](#glava-ix.-prijelazne-i-završne-odredbe)](#glava-ix.-prijelazne-i-završne-odredbe)

[Prijelazne i završne odredbe iz NN 127/17
[80](#prijelazne-i-završne-odredbe-iz-nn-12717)](#prijelazne-i-završne-odredbe-iz-nn-12717)

[Prijelazne i završne odredbe iz NN 98/19
[80](#prijelazne-i-završne-odredbe-iz-nn-9819)](#prijelazne-i-završne-odredbe-iz-nn-9819)

[Prijelazne i završne odredbe iz NN 151/22
[81](#prijelazne-i-završne-odredbe-iz-nn-15122)](#prijelazne-i-završne-odredbe-iz-nn-15122)

**ZAKON O RADU**

### GLAVA I. OPĆE ODREDBE

Predmet Zakona

Članak 1.

Ovim se Zakonom uređuju radni odnosi u Republici Hrvatskoj, ako drugim
zakonom ili međunarodnim ugovorom, koji je sklopljen i potvrđen u skladu
s Ustavom Republike Hrvatske, te objavljen, a koji je na snazi, nije
drukčije određeno.

Članak 2. (NN [93/14](https://www.zakon.hr/cms.htm?id=26185),
[127/17](https://www.zakon.hr/cms.htm?id=26183),
[151/22](https://www.zakon.hr/cms.htm?id=55102))

\(1\) Ovim Zakonom u hrvatsko zakonodavstvo preuzimaju se sljedeći akti
Europske unije:

-- Direktiva Vijeća 1999/70/EZ od 28. lipnja 1999. o Okvirnom sporazumu
o radu na određeno vrijeme koji su sklopili ETUC, UNICE i CEEP (SL L
175, 10. 7. 1999.)

-- Direktiva Vijeća 94/33/EZ od 22. lipnja 1994. o zaštiti mladih ljudi
na radu (SL L 216, 20. 8. 1994.), kako je posljednji put izmijenjena
Direktivom 2014/27/EU Europskog parlamenta i Vijeća od 26. veljače 2014.
o izmjeni direktiva Vijeća 92/58/EEZ, 92/85/EEZ, 94/33/EZ, 98/24/EZ i
Direktive 2004/37/EZ Europskog parlamenta i Vijeća kako bi se uskladile
s Uredbom (EZ) br. 1272/2008 o razvrstavanju, označivanju i pakiranju
tvari i smjesa (SL L 65, 5. 3. 2014.)

-- Direktiva 2008/104/EZ Europskog parlamenta i Vijeća od 19. studenoga
2008. o radu preko poduzeća za privremeno zapošljavanje (SL L 327, 5.
12. 2008.)

-- Direktiva Vijeća 97/81/EZ od 15. prosinca 1997. o Okvirnom sporazumu
o radu s nepunim radnim vremenom koji su sklopili UNICE, CEEP i ETUC (SL
L 14, 20. 1. 1998.)

-- Direktiva 2003/88/EZ Europskog parlamenta i Vijeća od 4. studenoga
2003. o određenim vidovima organizacije radnog vremena (SL L 299, 18.
11. 2003.)

-- Direktiva 2006/54/EZ Europskog parlamenta i Vijeća od 5. srpnja 2006.
o provedbi načela jednakih mogućnosti i jednakog postupanja prema
muškarcima i ženama u pitanjima zapošljavanja i rada (preinaka) (SL L
204, 26. 7. 2006.)

-- Direktiva Vijeća 98/59/EZ od 20. srpnja 1998. o usklađivanju
zakonodavstava država članica u odnosu na kolektivno otkazivanje (SL L
225, 12. 8. 1998.)

-- Direktiva Vijeća 2001/23/EZ od 12. ožujka 2001. o usklađivanju
zakonodavstava država članica u odnosu na zaštitu prava zaposlenika kod
prijenosa poduzeća, pogona ili dijelova poduzeća ili pogona (SL L 82,
22. 3. 2001.)

-- Direktiva 2002/14/EZ Europskog parlamenta i Vijeća od 11. ožujka
2002. o uspostavljanju općeg okvira za obavješćivanje i savjetovanje s
radnicima u Europskoj zajednici (SL L 80, 23. 3. 2002.)

-- Direktiva Vijeća 2000/78/EZ od 27. studenoga 2000. o uspostavi općeg
okvira za jednako postupanje pri zapošljavanju i obavljanju zanimanja
(SL L 303, 2. 12. 2000.)

-- Direktiva Vijeća 92/85/EEZ od 19. listopada 1992. o uvođenju mjera za
poticanje poboljšanja sigurnosti i zdravlja na radu trudnih radnica te
radnica koje su nedavno rodile ili doje (deseta pojedinačna direktiva u
smislu članka 16. stavka 1. Direktive 89/391/EEZ) (SL L 348, 28. 11.
1992.)

-- Direktiva Vijeća 91/383/EEZ od 25. lipnja 1991. o dopunama mjera za
poticanje poboljšanja sigurnosti i zdravlja na radu radnika u radnom
odnosu na određeno vrijeme ili privremenom radnom odnosu (SL L 206, 29.
7. 1991.)

-- Direktiva (EU) 2015/1794 Europskog parlamenta i Vijeća od 6.
listopada 2015. o izmjeni direktiva 2008/94/EZ, 2009/38/EZ i 2002/14/EZ
Europskog parlamenta i Vijeća te direktiva Vijeća 98/59/EZ i 2001/23/EZ
u pogledu pomoraca (Tekst značajan za EGP) (SL L 263, 8. 10. 2015.)

-- Direktiva (EU) 2019/1152 Europskog parlamenta i Vijeća od 20. lipnja
2019. o transparentnim i predvidivim radnim uvjetima u Europskoj uniji
(SL L 186, 11. 7. 2019.)

-- Direktiva (EU) 2019/1158 Europskog parlamenta i Vijeća od 20. lipnja
2019. o ravnoteži između poslovnog i privatnog života roditelja i
pružatelja skrbi i o stavljanju izvan snage Direktive Vijeća 2010/18/EU
(SL L 188, 12. 7. 2019.).

\(2\) Tijelo državne uprave nadležno za rad Europskoj komisiji podnosi
jedinstvena izvješća o provedbi Direktive 94/33/EZ, Direktive
2008/104/EZ, Direktive 2003/88/EZ, Direktive 2006/54/EZ, Direktive
2000/78/EZ, Direktive 91/383/EEZ, Direktive 92/85/EEZ, Direktive (EU)
2019/1158 i Direktive (EU) 2019/1152 u sadržaju i rokovima propisanim
tim direktivama

Rodna jednakost

Članak 3.

Izrazi koji se koriste u ovom Zakonu, a imaju rodno značenje, koriste se
neutralno i odnose se jednako na muški i ženski rod.

Pojam radnika i poslodavca

Članak 4.

\(1\) Radnik (zaposlenik, uposlenik, djelatnik, namještenik, službenik i
slično -- u daljnjem tekstu: radnik) je, u smislu ovoga Zakona, fizička
osoba koja u radnom odnosu obavlja određene poslove za poslodavca.

\(2\) Poslodavac je, u smislu ovoga Zakona, fizička ili pravna osoba
koja zapošljava radnika i za koju radnik u radnom odnosu obavlja
određene poslove.

\(3\) Fizička osoba koja je prema propisu o trgovačkim društvima, kao
član uprave ili izvršni direktor ili fizička osoba koja je u drugom
svojstvu prema posebnom zakonu, pojedinačno i samostalno ili zajedno i
skupno, ovlaštena voditi poslove poslodavca, može kao radnik u radnom
odnosu obavljati određene poslove za poslodavca.

\(4\) Na osobu iz stavka 3. ovoga članka ne primjenjuju se odredbe ovoga
Zakona o ugovoru o radu na određeno vrijeme, prestanku ugovora o radu,
otkaznom roku i otpremnini.

Evidencija o radnicima zaposlenim kod poslodavca

Članak 5.

\(1\) Poslodavac je dužan voditi evidenciju o radnicima koji su kod
njega zaposleni.

\(2\) Evidencija iz stavka 1. ovoga članka mora sadržavati podatke o
radnicima i o radnom vremenu.

\(3\) Poslodavac je dužan inspektoru rada na njegov zahtjev dostaviti
podatke iz stavka 2. ovoga članka.

\(4\) Ministar nadležan za rad (u daljnjem tekstu: ministar) pravilnikom
propisuje sadržaj i način vođenja evidencije iz stavka 1. ovoga članka.

Elektronički zapis podataka o radniku

Članak 6.

\(1\) Tijelo nadležno za vođenje podataka o osiguranicima prema posebnom
propisu o mirovinskom osiguranju, dužno je u elektroničkoj bazi podataka
o osiguranicima, voditi elektroničke zapise s podacima osiguranika koji
to svojstvo imaju po osnovi radnog odnosa.

\(2\) Poslodavac je dužan tijelu iz stavka 1. ovoga članka, u
elektroničku bazu podataka dostaviti podatke o radniku, kao i sve
promjene podataka do kojih dođe tijekom trajanja radnog odnosa, na
način, u sadržaju i u roku propisanim posebnim propisom o mirovinskom
osiguranju.

\(3\) Ministar pravilnikom propisuje sadržaj, način upisivanja podataka
o radniku i njihovu razmjenu između tijela s javnim ovlastima, u skladu
s posebnim propisom o zaštiti osobnih podataka.

Temeljne obveze i prava iz radnog odnosa

Članak 7.

\(1\) Poslodavac je obvezan u radnom odnosu radniku dati posao te mu za
obavljeni rad isplatiti plaću, a radnik je obvezan prema uputama koje
poslodavac daje u skladu s naravi i vrstom rada, osobno obavljati
preuzeti posao.

\(2\) Poslodavac ima pravo pobliže odrediti mjesto i način obavljanja
rada, poštujući pri tome prava i dostojanstvo radnika.

\(3\) Poslodavac je dužan osigurati radniku uvjete za rad na siguran
način i na način koji ne ugrožava zdravlje radnika, u skladu s posebnim
zakonom i drugim propisima.

\(4\) Zabranjena je izravna ili neizravna diskriminacija na području
rada i uvjeta rada, uključujući kriterije za odabir i uvjete pri
zapošljavanju, napredovanju, profesionalnom usmjeravanju, stručnom
osposobljavanju i usavršavanju te prekvalifikaciji, u skladu s ovim
Zakonom i posebnim zakonima.

\(5\) Poslodavac je dužan zaštititi dostojanstvo radnika za vrijeme
obavljanja posla od postupanja nadređenih, suradnika i osoba s kojima
radnik redovito dolazi u doticaj u obavljanju svojih poslova, ako je
takvo postupanje neželjeno i u suprotnosti s ovim Zakonom i posebnim
zakonima.

Dužnost poštivanja propisa u vezi s radnim odnosom

Članak 8.

\(1\) U radnom odnosu poslodavac i radnik dužni su pridržavati se
odredbi ovoga i drugih zakona, međunarodnih ugovora koji su sklopljeni i
potvrđeni u skladu s Ustavom Republike Hrvatske i objavljeni, a koji su
na snazi, drugih propisa, kolektivnih ugovora i pravilnika o radu.

\(2\) Prije stupanja radnika na rad, poslodavac je dužan omogućiti
radniku da se upozna s propisima u vezi s radnim odnosima te ga je dužan
upoznati s organizacijom rada i zaštitom zdravlja i sigurnosti na radu.

\(3\) Propisi o sigurnosti i zaštiti zdravlja na radu, kolektivni ugovor
i pravilnik o radu moraju se na prikladan način učiniti dostupnima
radnicima.

\(4\) Na sklapanje, valjanost, prestanak ili drugo pitanje u vezi s
ugovorom o radu, kolektivnim ugovorom ili sporazumom sklopljenim između
radničkog vijeća i poslodavca, a koje nije uređeno ovim ili drugim
zakonom, primjenjuju se u skladu s naravi toga ugovora, opći propisi
obveznoga prava.

Sloboda ugovaranja

Članak 9.

\(1\) Poslodavac, radnik i radničko vijeće te sindikati i udruge
poslodavaca, mogu ugovoriti uvjete rada koji su za radnika povoljniji od
uvjeta određenih ovim ili drugim zakonom.

\(2\) Poslodavac, udruge poslodavaca i sindikati mogu kolektivnim
ugovorom ugovoriti uvjete rada nepovoljnije od uvjeta određenih ovim
Zakonom, samo ako je ovim ili drugim zakonom to izričito propisano.

\(3\) Ako je neko pravo iz radnog odnosa različito uređeno ugovorom o
radu, pravilnikom o radu, sporazumom sklopljenim između radničkog vijeća
i poslodavca, kolektivnim ugovorom ili zakonom, primjenjuje se za
radnika najpovoljnije pravo, ako ovim ili drugim zakonom nije drukčije
određeno.

### GLAVA II. INDIVIDUALNI RADNI ODNOSI

#### 1. ZASNIVANJE RADNOG ODNOSA

Sklapanje ugovora o radu

Članak 10.

\(1\) Radni odnos zasniva se ugovorom o radu.

\(2\) Ako poslodavac s radnikom sklopi ugovor za obavljanje posla koji,
s obzirom na narav i vrstu rada te ovlasti poslodavca, ima obilježja
posla za koji se zasniva radni odnos, smatra se da je s radnikom sklopio
ugovor o radu, osim ako poslodavac ne dokaže suprotno.

\(3\) Kada poslodavac nema potrebe za radom određenih radnika, može
svoga radnika privremeno ustupiti u s njim povezano društvo u smislu
posebnog propisa o trgovačkim društvima, u trajanju od neprekidno
najduže šest mjeseci, na temelju sporazuma sklopljenog između povezanih
poslodavaca i pisane suglasnosti radnika.

\(4\) Sporazum iz stavka 3. ovoga članka mora sadržavati podatke o:

1\) nazivu i sjedištu povezanih poslodavaca

2\) imenu, prezimenu i prebivalištu radnika

3\) datumu početka i završetka privremenog ustupanja

4\) mjestu rada i poslovima koje će radnik obavljati

5\) plaći, dodacima na plaću i razdobljima isplate

6\) trajanju redovitog radnog dana ili tjedna.

\(5\) Pisana suglasnost radnika na sporazum iz stavka 3. ovoga članka,
smatrat će se dodatkom ugovora o radu, kojim će se na određeno vrijeme
ugovoriti obavljanje poslova kod povezanog poslodavca.

\(6\) Na ustupanje iz stavka 3. ovoga članka, ne primjenjuju se odredbe
poglavlja 6. ovoga Zakona o privremenom zapošljavanju.

\(7\) Povezani poslodavac se u odnosu na radnika iz stavka 3. ovoga
članka smatra poslodavcem u smislu obveza primjene odredbi ovoga i
drugih zakona i propisa kojima su uređeni sigurnost i zaštita zdravlja
na radu.

Ugovor o radu na neodređeno vrijeme

Članak 11.

\(1\) Ugovor o radu sklapa se na neodređeno vrijeme, osim ako ovim
Zakonom nije drukčije određeno.

\(2\) Ugovor o radu na neodređeno vrijeme obvezuje stranke dok ne
prestane na način određen ovim Zakonom.

\(3\) Ako ugovorom o radu nije određeno vrijeme na koje je sklopljen,
smatra se da je sklopljen na neodređeno vrijeme.

Ugovor o radu na određeno vrijeme

Članak 12. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Ugovor o radu može se iznimno sklopiti na određeno vrijeme za
zasnivanje radnog odnosa čiji je prestanak unaprijed utvrđen kada je
zbog objektivnog razloga potreba za obavljanjem posla privremena.

\(2\) Ugovor o radu iz stavka 1. ovoga članka može se sklopiti u
najdužem trajanju od tri godine.

\(3\) Pod objektivnim razlogom koji opravdava sklapanje ugovora o radu
na određeno vrijeme i koji se u tom ugovoru mora navesti smatra se
zamjena privremeno nenazočnog radnika te obavljanje posla čije je
trajanje zbog prirode njegova izvršenja ograničeno rokom ili nastupanjem
određenog događaja.

\(4\) S istim radnikom smije se sklopiti najviše tri uzastopna ugovora o
radu na određeno vrijeme čije ukupno trajanje, uključujući i prvi
ugovor, nije duže od tri godine.

\(5\) Pod uzastopno sklopljenim ugovorima o radu iz stavka 4. ovoga
članka smatraju se ugovori o radu koji su sklopljeni uzastopno, bez
prekida između jednog i drugog ugovora ili s prekidom koji nije duži od
tri mjeseca, neovisno o tome jesu li sklopljeni samo s jednim
poslodavcem ili s više poslodavaca, ako se ti poslodavci smatraju
povezanim poslodavcima.

\(6\) Pod pojmom povezanih poslodavaca iz stavka 5. ovoga članka
smatraju se poslodavci koji su povezana društva u smislu posebnog
propisa o trgovačkim društvima, poslodavac pravna osoba čija odgovorna
osoba predstavlja povezanu osobu u smislu općeg poreznog propisa te
fizička osoba obrtnika, osoba koja obavlja drugu samostalnu djelatnost i
poslodavac fizička osoba kada predstavlja povezanu osobu u smislu općeg
poreznog propisa.

\(7\) Iznimno od stavaka 2. i 4. ovoga članka, trajanje ugovora o radu
na određeno vrijeme, kao i ukupno trajanje svih uzastopnih ugovora o
radu sklopljenih na određeno vrijeme, uključujući i prvi ugovor, smije
biti neprekinuto duže od tri godine:

1\. ako je to potrebno zbog zamjene privremeno nenazočnog radnika

2\. ako je to potrebno zbog dovršetka rada na projektu koji uključuje
financiranje iz fondova Europske unije

3\. ako je to zbog nekih drugih objektivnih razloga dopušteno posebnim
zakonom ili kolektivnim ugovorom.

\(8\) Svaka izmjena, odnosno dopuna ugovora o radu na određeno vrijeme
koja bi utjecala na produljenje ugovorenog trajanja toga ugovora smatra
se sljedećim uzastopnim ugovorom o radu na određeno vrijeme.

\(9\) Istekom roka od tri godine iz stavaka 2. i 4. ovoga članka,
odnosno prestankom posljednjeg uzastopno sklopljenog ugovora, ako su
sklopljeni na razdoblje kraće od tri godine, poslodavac ili povezani
poslodavac s istim radnikom može sklopiti novi ugovor o radu na određeno
vrijeme samo ako je od prestanka radnog odnosa kod poslodavca do
sklapanja novog ugovora o radu na određeno vrijeme proteklo najmanje
šest mjeseci.

\(10\) Ako je ugovor o radu na određeno vrijeme sklopljen protivno
odredbama ovoga Zakona ili ako radnik nastavi raditi kod poslodavca i
nakon isteka vremena za koje je ugovor sklopljen, smatra se da je
sklopljen na neodređeno vrijeme.

\(11\) Na ugovore koje poslodavac s radnikom sklapa na određeno vrijeme
za sezonske poslove koji, u skladu s člankom 16. stavkom 2. ovoga
Zakona, mogu trajati ukupno najduže devet mjeseci ne primjenjuju se
odredbe iz stavaka 2., 4. i 9. ovoga članka.

Uvjeti rada radnika koji rade na temelju ugovora o radu na određeno
vrijeme

Članak 13. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac je dužan radniku koji je kod njega zaposlen na temelju
ugovora o radu na određeno vrijeme osigurati iste uvjete rada kao i
radniku koji je sklopio ugovor o radu na neodređeno vrijeme s istim
poslodavcem ili prema posebnom propisu s njim povezanim poslodavcem, s
istim ili sličnim stručnim znanjima i vještinama, a koji obavlja iste
ili slične poslove.

\(2\) Ako kod poslodavca iz stavka 1. ovoga članka nema radnika koji je
sklopio ugovor o radu na neodređeno vrijeme s istim ili sličnim stručnim
znanjima i vještinama, a koji obavlja iste ili slične poslove,
poslodavac je dužan radniku koji je kod njega zaposlen na temelju
ugovora o radu na određeno vrijeme, osigurati uvjete uređene kolektivnim
ugovorom ili drugim propisom koji ga obvezuje, a koji su utvrđeni za
radnika koji je sklopio ugovor o radu na neodređeno vrijeme, a koji
obavlja slične poslove i ima slična stručna znanja i vještine.

\(3\) Ako kolektivnim ugovorom ili drugim propisom koji obvezuje
poslodavca nisu uređeni uvjeti rada na način iz stavka 2. ovoga članka,
poslodavac je radniku koji je kod njega zaposlen na temelju ugovora o
radu na određeno vrijeme, dužan osigurati primjerene uvjete rada kao
radniku koji je sklopio ugovor o radu na neodređeno vrijeme, a koji
obavlja slične poslove i ima slična stručna znanja i vještine.

\(4\) Poslodavac je dužan obavijestiti radnike koji su kod njega
zaposleni na temelju ugovora o radu na određeno vrijeme o poslovima za
koje bi ti radnici mogli kod poslodavca sklopiti ugovor o radu na
neodređeno vrijeme te im omogućiti usavršavanje i obrazovanje pod istim
uvjetima kao i radnicima koji su sklopili ugovor o radu na neodređeno
vrijeme.

\(5\) Radnik koji najmanje šest mjeseci radi kod istog poslodavca i
kojem je razdoblje probnog rada, ako je ugovoreno, završilo ima pravo
zatražiti sklapanje ugovora o radu na neodređeno vrijeme.

\(6\) Poslodavac je dužan razmotriti mogućnost sklapanja ugovora o radu
iz stavka 5. ovoga članka te je u slučaju nemogućnosti sklapanja takvog
ugovora dužan radniku dostaviti obrazloženi, pisani odgovor u roku od 30
dana od dana zaprimanja zahtjeva.

\(7\) Ako radnik poslodavcu uputi naknadni sličan zahtjev, poslodavac
koji je u nemogućnosti sklapanja ugovora o radu na neodređeno vrijeme
dužan je radniku dostaviti obrazložen pisani odgovor u roku od 30 dana
od dana zaprimanja zahtjeva samo ako je od prethodno podnesenog zahtjeva
radnika proteklo najmanje šest mjeseci.

\(8\) Iznimno od stavaka 6. i 7. ovoga članka, rok za dostavu
obrazloženog pisanog odgovora je 60 dana od dana zaprimanja zahtjeva ako
poslodavac zapošljava manje od 20 radnika.

Oblik ugovora o radu

Članak 14. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775),
[151/22](https://www.zakon.hr/cms.htm?id=55102))

\(1\) Ugovor o radu sklapa se u pisanom obliku.

\(2\) Propust ugovornih stranaka da sklope ugovor o radu u pisanom
obliku, ne utječe na postojanje i valjanost toga ugovora.

\(3\) Ako ugovor o radu nije sklopljen u pisanom obliku, poslodavac je
dužan prije početka rada, radniku izdati pisanu potvrdu o sklopljenom
ugovoru o radu.

\(4\) Ako poslodavac prije početka rada ne sklopi s radnikom ugovor o
radu u pisanom obliku ili mu ne izda pisanu potvrdu o sklopljenom
ugovoru o radu, smatra se da je s radnikom sklopio ugovor o radu na
neodređeno vrijeme.

\(5\) Poslodavac je dužan radniku prije početka rada dostaviti primjerak
ugovora o radu kada je sklopljen u pisanom obliku te dostaviti primjerak
prijave na obvezno mirovinsko i zdravstveno osiguranje u roku od osam
dana od isteka roka za prijavu na obvezna osiguranja prema posebnom
propisu.

\(6\) Ako poslodavac sudjeluje u plaćanju dobrovoljnog mirovinskog
osiguranja radnika, dužan je u roku od mjesec dana od početka rada,
odnosno od ugovaranja plaćanja radnika pisano obavijestiti o nazivu
tijela kojem se obavljaju uplate

\(7\) Ugovor o radu pomorca i radnika na pomorskim ribarskim plovilima
mora se registrirati pri upravnom tijelu županije, odnosno Grada Zagreba
u čijem je djelokrugu obavljanje povjerenih poslova državne uprave koji
se odnose na poslove rada (u daljnjem tekstu: nadležno upravno tijelo).

\(8\) Ministar pravilnikom propisuje postupak registracije i sadržaj
registra ugovora o radu pomoraca i radnika na pomorskim ribarskim
plovilima.

Obvezni sadržaj pisanog ugovora o radu, odnosno pisane potvrde o
sklopljenom ugovoru o radu

Članak 15. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Ugovor o radu sklopljen u pisanom obliku, odnosno potvrda o
sklopljenom ugovoru o radu mora sadržavati podatke o:

1\. strankama i njihovu osobnom identifikacijskom broju te prebivalištu,
odnosno sjedištu

2\. mjestu rada, a ako zbog prirode posla ne postoji stalno ili glavno
mjesto rada ili je ono promjenjivo, podatak o različitim mjestima na
kojima se rad obavlja ili bi se mogao obavljati

3\. nazivu radnog mjesta, odnosno naravi ili vrsti rada na koje se
radnik zapošljava ili kratak popis ili opis poslova

4\. datumu sklapanja ugovora o radu i datumu početka rada

5\. tome sklapa li se ugovor na neodređeno ili na određeno vrijeme te o
datumu prestanka ili očekivanom trajanju ugovora u slučaju ugovora o
radu na određeno vrijeme

6\. trajanju plaćenoga godišnjeg odmora na koji radnik ima pravo, a ako
se takav podatak ne može dati u vrijeme sklapanja ugovora, odnosno
izdavanja potvrde, o načinu određivanja trajanja toga odmora

7\. postupku u slučaju otkazivanja ugovora o radu te o otkaznim rokovima
kojih se mora pridržavati radnik, odnosno poslodavac, a ako se takav
podatak ne može dati u vrijeme sklapanja ugovora, odnosno izdavanja
potvrde, o načinu određivanja otkaznih rokova

8\. brutoplaći, uključujući brutoiznos osnovne odnosno ugovorene plaće,
dodacima te ostalim primicima za obavljeni rad i razdobljima isplate tih
i ostalih primitaka na temelju radnog odnosa na koja radnik ima pravo

9\. trajanju radnog dana ili tjedna u satima

10\. tome ugovara li se puno radno vrijeme ili nepuno radno vrijeme

11\. pravu na obrazovanje, osposobljavanje i usavršavanje iz članka 54.
ovoga Zakona, ako ono postoji

12\. trajanju i uvjetima probnog rada, ako je ugovoren.

\(2\) Iznimno od stavka 1. točke 2. ovoga članka, poslodavac i radnik
mogu ugovoriti pravo radnika da slobodno odredi svoje mjesto rada.

\(3\) Umjesto podataka iz stavka 1. točaka 6. do 9., 11. i 12. ovoga
članka, može se u ugovoru o radu, odnosno potvrdi o sklopljenom ugovoru
o radu uputiti na odgovarajući zakon, drugi propis, kolektivni ugovor
ili pravilnik o radu kojim se uređuju ta pitanja.

Ugovor o radu za stalne sezonske poslove

Članak 16. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac može, za posao koji se pretežno obavlja sezonski, s
radnikom sklopiti ugovor o radu za stalne sezonske poslove.

\(2\) Pod poslom koji se obavlja sezonski, u smislu ovoga Zakona, smatra
se posao čiji se opseg i intenzitet privremeno povećavaju u skladu s
povećanjem intenziteta poslovnih aktivnosti određenih djelatnosti koje
ovise o izmjeni godišnjih doba, na način da je u određenim godišnjim
razdobljima, koja tijekom kalendarske godine mogu trajati ukupno najduže
devet mjeseci, povećana potreba za njegovim obavljanjem, a u drugim se
razdobljima smanjuje ili potpuno nestaje.

\(3\) Ugovor o radu za stalne sezonske poslove može se sklopiti na
neodređeno i na određeno vrijeme.

\(4\) Ako se za obavljanje stalnih sezonskih poslova sklapa ugovor o
radu na neodređeno vrijeme, radnik i poslodavac mogu dogovoriti
međusobna prava i obveze za vrijeme privremenog prekida u obavljanju
sezonskih poslova, i to:

1\. da zbog privremenog prekida radnik nije u obvezi obavljati ugovorene
poslove, a poslodavac nije u obvezi isplate plaće, odnosno naknade
plaće, pri čemu radnika ne odjavljuje iz obveznih osiguranja i ostaje
obveznikom obračunavanja i plaćanja doprinosa prema posebnom propisu ili

2\. da za vrijeme privremenog prekida u obavljanju posla dolazi do
mirovanja radnog odnosa stalnog sezonskog radnika, pri čemu ga
poslodavac odjavljuje iz obveznih osiguranja, a radnik u navedenom
razdoblju može sklopiti ugovor o radu s drugim poslodavcem.

\(5\) Ako poslodavac za obavljanje stalnih sezonskih poslova s radnikom
sklopi ugovor o radu na određeno vrijeme za stalne sezonske poslove,
dužan je u ugovorenom roku radniku ponuditi sklapanje ugovora o radu za
obavljanje poslova u idućoj sezoni te je obveznik prijave na produženo
mirovinsko osiguranje, obveznik doprinosa i obveznik obračunavanja i
plaćanja doprinosa nakon prestanka toga ugovora tijekom privremenog
prekida u obavljanju posla.

\(6\) Iznimno od stavka 5. ovoga članka, poslodavac neće biti obveznik
prijave na produženo mirovinsko osiguranje ni obveznik doprinosa i
obveznik obračunavanja i plaćanja doprinosa nakon prestanka toga
ugovora, tijekom privremenog prekida u obavljanju posla, ako je, na
zahtjev radnika, s radnikom o tome sklopio pisani sporazum.

\(7\) Osim podataka iz članka 15. stavka 1. ovoga Zakona, ugovor o radu
na određeno vrijeme za stalne sezonske poslove mora sadržavati i dodatne
podatke o:

1\. uvjetima i vremenu za koje će poslodavac obračunavati i uplaćivati
doprinos za produženo mirovinsko osiguranje

2\. roku u kojem je poslodavac dužan radniku ponuditi sklapanje ugovora
o radu za obavljanje poslova u idućoj sezoni

3\. roku u kojem je radnik dužan izjasniti se o ponudi iz točke 2. ovoga
stavka, a koji ne može biti kraći od osam dana

4\. podmirivanju troškova smještaja, ako oni postoje.

\(8\) Ako radnik neopravdano odbije ponudu za sklapanje ugovora o radu u
idućoj sezoni, poslodavac ima pravo od radnika tražiti povrat sredstava
za uplaćene doprinose, ako ih je u skladu s preuzetom obvezom iz stavka
5. ovoga članka uplaćivao.

\(9\) Pod neopravdanim odbijanjem ponude za sklapanje ugovora o radu u
idućoj sezoni smatra se odbijanje ponude za sklapanje ugovora o radu u
kojoj je opseg prava i obveza jednak ili veći u odnosu na prethodno
sklopljen ugovor o radu.

\(10\) Umjesto podatka iz stavka 7. točaka 1. i 4. ovoga članka, može se
u ugovoru uputiti na odgovarajući kolektivni ugovor ili pravilnik o radu
kojim se uređuju ta pitanja.

Rad na izdvojenom mjestu rada i rad na daljinu

Članak 17. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Rad na izdvojenom mjestu rada je rad kod kojeg radnik ugovoreni
posao obavlja od kuće ili u drugom prostoru slične namjene koji je
određen na temelju dogovora radnika i poslodavca, a koji nije prostor
poslodavca.

\(2\) Rad na daljinu je rad koji se uvijek obavlja putem
informacijsko-komunikacijske tehnologije, pri čemu poslodavac i radnik
ugovaraju pravo radnika da samostalno određuje gdje će taj rad
obavljati, što može biti promjenjivo i ovisiti o volji radnika, zbog
čega se takav rad ne smatra radom na mjestu rada odnosno na izdvojenom
mjestu rada u smislu propisa o zaštiti na radu.

\(3\) Rad na izdvojenom mjestu rada i rad na daljinu mogu se obavljati
kao stalan, privremen ili povremen, ako, na prijedlog radnika ili
poslodavca, radnik i poslodavac ugovore takvu vrstu rada.

\(4\) Poslovi koji su ovim ili drugim zakonom utvrđeni kao poslovi s
posebnim uvjetima rada odnosno poslovi na kojima, ni uz primjenu mjera
zaštite zdravlja i sigurnosti na radu, nije moguće zaštititi radnika od
štetnih utjecaja ne smiju se obavljati radom na izdvojenom mjestu rada
ni radom na daljinu.

\(5\) U slučaju nastanka izvanrednih okolnosti nastalih uslijed
epidemije bolesti, potresa, poplave, ekološkog incidenta i sličnih
pojava, poslodavac može, radi nastavka poslovanja te zaštite zdravlja i
sigurnosti radnika i drugih osoba, bez izmjene ugovora o radu s radnikom
dogovoriti rad na izdvojenom mjestu rada.

\(6\) Za rad iz stavka 5. ovoga članka koji bi trajao duže od 30 dana,
počevši od dana nastanka izvanredne okolnosti, poslodavac je radniku
dužan ponuditi sklapanje ugovora o radu s obveznim sadržajem ugovora o
radu u slučaju rada na izdvojenom mjestu rada.

Obvezni sadržaj ugovora o radu u slučaju rada na izdvojenom mjestu rada
i rada na daljinu

Članak 17.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Ugovor o radu na izdvojenom mjestu rada sklopljen u pisanom obliku
odnosno potvrda o sklopljenom ugovoru o radu na izdvojenom mjestu, osim
podataka iz članka 15. stavka 1. ovoga Zakona, mora sadržavati i dodatne
podatke o:

1\. organizaciji rada koja omogućava dostupnost radnika i njegov
neometani pristup poslovnom prostoru te informacijama i profesionalnoj
komunikaciji s ostalim radnicima i poslodavcem, kao i trećima u
poslovnom procesu

2\. načinu evidentiranja radnog vremena

3\. sredstvima rada za obavljanje poslova koje je poslodavac dužan
nabaviti, instalirati i održavati odnosno uporabi vlastitih sredstava
rada radnika, ako ih koristi, te naknadi troškova u vezi s tim

4\. naknadi troškova nastalih zbog obavljanja posla, koje je poslodavac
dužan naknaditi radniku ako je rad ugovoren kao stalan ili kada
razdoblje rada tijekom jednog kalendarskog mjeseca traje duže od sedam
radnih dana, osim ako kolektivnim ugovorom ili ugovorom o radu nije
ugovoreno povoljnije

5\. načinu ostvarivanja prava na sudjelovanje radnika u odlučivanju,
jednako kao i za ostale zaposlene kod toga poslodavca

6\. trajanju rada odnosno o načinu utvrđivanja trajanja takvog rada.

\(2\) Ugovor o radu na daljinu sklopljen u pisanom obliku odnosno
potvrda o sklopljenom ugovoru o radu na daljinu mora sadržavati:

1\. podatke iz članka 15. stavka 1. ovoga Zakona

2\. podatak o pravu radnika da slobodno određuje gdje će obavljati rad

3\. podatke iz stavka 1. ovoga članka, osim točaka 3. i 4. čiju primjenu
radnik i poslodavac mogu ugovoriti.

\(3\) Odredbe ovoga Zakona o rasporedu radnog vremena, prekovremenom
radu, preraspodjeli radnog vremena, noćnom radu i stanci primjenjuju se
na ugovor o radu na izdvojenom mjestu rada i na ugovor o radu na
daljinu, ako to nije drukčije uređeno ovim Zakonom, posebnim propisom,
kolektivnim ugovorom, sporazumom sklopljenim između radničkog vijeća i
poslodavca ili ugovorom o radu.

Obveze i prava poslodavca prema radnicima koji rade na izdvojenom mjestu
rada ili rade na daljinu

Članak 17.b (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Plaća i druga materijalna prava radnika koji rade na izdvojenom
mjestu rada ili rade na daljinu ne smije biti utvrđena u manjem iznosu
od plaće radnika koji u prostoru poslodavca radi na istim ili sličnim
poslovima, niti njihova druga prava iz radnog odnosa ili u vezi s radnim
odnosom koja radnik ostvaruje smiju biti utvrđena u manjem opsegu od
onoga koji je utvrđen za radnika koji u prostoru poslodavca radi na
istim ili sličnim poslovima.

\(2\) Prilikom pobližeg određivanja načina obavljanja poslova na
izdvojenom mjestu rada ili rada na daljinu poslodavac je dužan
prilagoditi količinu i rokove izvršenja poslova na način koji radniku ne
uskraćuje korištenje prava na dnevni, tjedni i godišnji odmor u
utvrđenom opsegu.

\(3\) Poslodavac je dužan radniku koji radi na izdvojenom mjestu rada
nadoknaditi troškove iz članka 17.a stavka 1. točke 4. ovoga Zakona u
iznosu utvrđenom kolektivnim ugovorom ili ugovorom o radu.

\(4\) Poslodavac ima pravo ući u prostor doma radnika ili u neki drugi
prostor koji nije prostor poslodavca radi održavanja opreme ili
provođenja unaprijed utvrđenog nadzora vezanog uz uvjete rada radnika,
ako je to ugovoreno između radnika i poslodavca i samo u vrijeme koje je
dogovorio s radnikom.

\(5\) Poslodavac je radniku koji radi na izdvojenom mjestu rada dužan
osigurati zaštitu privatnosti te osigurati rad na siguran način i način
koji ne ugrožava sigurnost i zdravlje radnika, kada je prema naravi
posla i veličini rizika za život i zdravlje radnika procijenjenog u
skladu s propisima o zaštiti na radu na izdvojenom mjestu rada to
moguće.

\(6\) Poslodavac je radniku koji radi na daljinu dužan osigurati zaštitu
privatnosti te je dužan radniku osigurati potrebne pisane upute u vezi
sa zaštitom zdravlja i sigurnosti na radu.

Obveze i prava radnika koji rade na izdvojenom mjestu rada

Članak 17.c (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Radnik koji radi na izdvojenom mjestu rada dužan je pridržavati se
sigurnosnih i zdravstvenih mjera u skladu s posebnim propisima.

\(2\) Radnik koji radi u prostoru poslodavca može, radi usklađivanja
radnih i obiteljskih obveza te osobnih potreba, zatražiti od poslodavca
izmjenu ugovora o radu kojim bi se na određeno vrijeme ugovorio rad na
izdvojenom mjestu rada, i to u slučaju:

1\. zaštite zdravlja uslijed dijagnosticirane bolesti ili utvrđenog
invaliditeta

2\. trudnoće ili roditeljskih obveza prema djeci do navršene osme godine
života

3\. pružanja osobne skrbi koja je, zbog ozbiljnog zdravstvenog razloga,
potrebna članu uže obitelji ili je potrebna osobi koja s radnikom živi u
istom kućanstvu.

\(3\) Radnik koji je s poslodavcem ugovorio izmjenu ugovora o radu
privremenog trajanja iz stavka 2. ovoga članka može zatražiti od
poslodavca da prije isteka vremena na koji je sklopljen izmijenjeni
ugovor o radu poslove ponovno obavlja u prostoru poslodavca.

\(4\) U slučaju iz stavaka 2. i 3. ovoga članka, poslodavac je dužan
zahtjev radnika razmotriti, uzimajući u obzir potrebe radnika i potrebe
organizacije rada, te je u slučaju odbijanja ili njegova usvajanja s
odgodnim početkom primjene, dužan radniku u razumnom roku, a najkasnije
u roku od 15 dana od dana podnesenog zahtjeva, dostaviti obrazloženi
pisani odgovor.

\(5\) Ako poslodavac prihvati zahtjev iz stavka 3. ovoga članka,
poslodavac i radnik će ugovoriti rad u prostoru poslodavca.

Upućivanje radnika u inozemstvo

Članak 18. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac može, u okviru privremenog i povremenog prekograničnog
pružanja usluga, na ograničeno vrijeme uputiti radnika na rad u
inozemstvo radi obavljanja ugovorenih poslova.

\(2\) Ako u slučaju upućivanja iz stavka 1. ovoga članka rad radnika
traje duže od četiri uzastopna tjedna, pisani ugovor o radu, odnosno
pisana potvrda o sklopljenom ugovoru o radu prije odlaska u inozemstvo,
osim podataka iz članka 15. stavka 1. ovoga Zakona, mora sadržavati i
dodatne podatke o:

1\. državi u koju se upućuje i trajanju rada u inozemstvu

2\. rasporedu radnog vremena

3\. neradnim danima i blagdanima u kojima radnik ima pravo ne raditi uz
naknadu plaće

4\. novčanoj jedinici u kojoj će se isplaćivati plaća

5\. drugim primanjima u novcu i naravi na koja će radnik imati pravo za
vrijeme rada u inozemstvu

6\. poveznici na jedinstvenu nacionalnu mrežnu stranicu o upućivanju
radnika u državu članicu Europske unije u koju se radnik upućuje

7\. pravu i uvjetima vraćanja iz inozemstva.

\(3\) Umjesto podataka iz stavka 2. točaka 2. do 5. ovoga članka, može
se u ugovoru, odnosno potvrdi o sklopljenom ugovoru o radu uputiti na
odgovarajući zakon, drugi propis, kolektivni ugovor ili pravilnik o radu
kojim se uređuju ta pitanja.

\(4\) U slučaju upućivanja radnika iz stavka 1. ovoga članka na rok
kraći od četiri uzastopna tjedna, poslodavac je dužan radniku prije
početka upućivanja dostaviti pisanu informaciju koja sadrži podatke iz
stavaka 2. i 3. ovoga članka.

\(5\) Ako u okviru privremenog i povremenog prekograničnog pružanja
usluga poslodavac upućuje radnika u povezano društvo u smislu propisa o
trgovačkim društvima sa sjedištem u inozemstvu, za takvo upućivanje zbog
obavljanja ugovorenih poslova potrebna je pisana suglasnost radnika.

\(6\) Za vrijeme trajanja upućivanja u slučaju iz stavka 5. ovoga članka
radnik će se smatrati upućenim radnikom u smislu ovoga Zakona i pravila
o koordinaciji sustava socijalne sigurnosti.

\(7\) Primjerak prijave na obvezno zdravstveno osiguranje tijekom
trajanja rada u inozemstvu poslodavac iz stavaka 1. i 5. ovoga članka
mora uručiti radniku prije odlaska u inozemstvo, ako ga je na to
osiguranje dužan osigurati prema posebnom propisu.

\(8\) Na upućivanje iz stavka 5. ovoga članka ne primjenjuju se odredbe
poglavlja 6. ovoga Zakona o privremenom zapošljavanju.

Dodatan rad radnika

Članak 18.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Radnik koji je zaposlen i radi u punom radnom vremenu kod jednog
poslodavca (u daljnjem tekstu: matični poslodavac), odnosno radi u
nepunom radnom vremenu kod više matičnih poslodavaca, tako da je njegovo
ukupno radno vrijeme 40 sati tjedno, može dodatno raditi na temelju
ugovora o dodatnom radu za drugog poslodavca.

\(2\) S radnikom koji radi na poslovima s posebnim uvjetima rada u
skladu s propisima o zaštiti na radu, radnikom koji radi u skraćenom
radnom vremenu iz članka 64. ovoga Zakona te radnikom kojem se prema
propisu o mirovinskom osiguranju staž osiguranja računa s povećanim
trajanjem ne može se sklopiti ugovor o dodatnom radu za obavljanje
takvih poslova.

\(3\) Radnik iz stavka 1. ovoga članka dužan je prije početka rada kod
drugog poslodavca pisanim putem obavijestiti svakog matičnog poslodavca
o sklopljenom ugovoru o dodatnom radu s drugim poslodavcem.

\(4\) Matični poslodavac može pisanim putem zatražiti od radnika da
prestane obavljati dodatan rad kod drugog poslodavca, ako za to postoje
objektivni razlozi, osobito ako je to protivno zakonskoj zabrani
natjecanja ili ako se obavlja unutar rasporeda radnog vremena radnika
kod matičnog poslodavca.

\(5\) Ako je zahtjev matičnog poslodavca postavljen zbog postupanja
protivnog zakonskoj zabrani natjecanja radnika s poslodavcem, na prava i
obveze radnika i poslodavca na odgovarajući će se način primijeniti
odredbe ovoga Zakona kojima se uređuje zakonska zabrana natjecanja.

\(6\) Ako je zahtjev matičnog poslodavca postavljen zbog obavljanja
dodatnog rada unutar rasporeda radnog vremena radnika kod matičnog
poslodavca, radnik je dužan najkasnije u roku od tri dana prilagoditi
radno vrijeme kod drugog poslodavca.

\(7\) Poslodavac kod kojeg je radnik zaposlen u dodatnom radu dužan je,
na zahtjev radnika, omogućiti korištenje godišnjeg odmora toga radnika u
istom tjednu u kojem godišnji odmor koristi kod matičnog poslodavca.

Ugovor o dodatnom radu

Članak 18.b (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Ugovor o dodatnom radu sklopljen u pisanom obliku, odnosno potvrda
o sklopljenom ugovoru o dodatnom radu mora sadržavati podatke iz članka
15. stavka 1. ovoga Zakona.

\(2\) Ugovor o dodatnom radu može se sklopiti na određeno ili na
neodređeno vrijeme.

\(3\) Na ugovor o dodatnom radu sklopljenom na određeno vrijeme ne
primjenjuju se odredbe članka 12. ovoga Zakona.

\(4\) Ugovorom o dodatnom radu ne smije se ugovoriti radno vrijeme u
trajanju dužem od osam sati tjedno.

\(5\) Ako je raspored radnog vremena u dodatnom radu utvrđen kao
nejednaki, tjedno radno vrijeme u dodatnom radu smije biti duže od osam
sati tjedno, ali ne duže od 16 sati tjedno, uključujući i prekovremeni
rad kada je ovim Zakonom dozvoljen.

\(6\) Ako je radno vrijeme iz ugovora o dodatnom radu nejednako
raspoređeno, razdoblje takvog rasporeda ne može biti kraće od mjesec
dana niti duže od jedne godine te tijekom tako utvrđenog rasporeda radno
vrijeme mora odgovarati radnikovu ugovorenom radnom vremenu.

\(7\) Ako je radno vrijeme iz ugovora o dodatnom radu nejednako
raspoređeno, radnik u dodatnom radu u svakom razdoblju od četiri
uzastopna mjeseca ne smije raditi duže od prosječno osam sati tjedno,
uključujući i prekovremeni rad kada je ovim Zakonom dozvoljen.

\(8\) Razdoblje iz stavka 7. ovoga članka može se kolektivnim ugovorom
ugovoriti za razdoblje od šest mjeseci.

\(9\) Razdoblja godišnjeg odmora i privremene nesposobnosti za rad ne
uračunavaju se u razdoblje od četiri mjeseca, odnosno šest mjeseci iz
stavaka 7. i 8. ovoga članka.

\(10\) Nejednaki raspored radnog vremena u dodatnom radu dozvoljen je
pod uvjetom da je radnik dostavio poslodavcu pisanu izjavu o
dobrovoljnom pristanku za takav rad duži od osam sati tjedno.

\(11\) Radnik koji u nejednakom rasporedu radnog vremena ne pristane na
rad duži od osam sati tjedno, ne smije zbog toga trpjeti štetne
posljedice.

\(12\) Poslodavac je dužan inspektoru rada, na njegov zahtjev, dostaviti
popis radnika koji su dali pisanu izjavu iz stavka 10. ovoga članka.

\(13\) Na ugovor o dodatnom radu na odgovarajući se način primjenjuju
odredbe članka 66. stavaka 7., 8. i 9. ovoga Zakona.

\(14\) Na ugovor o dodatnom radu ne primjenjuju se odredbe članka 67.
ovoga Zakona.

Uvjeti rada radnika koji rade u dodatnom radu

Članak 18.c (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Ako je za stjecanje prava iz radnog odnosa važno prethodno
trajanje radnog odnosa s istim poslodavcem, razdoblja rada u dodatnom
radu smatrat će se radom u punom radnom vremenu.

\(2\) Plaća i druga materijalna prava radnika (jubilarna nagrada,
regres, božićnica i sl.) utvrđuju se i isplaćuju razmjerno ugovorenom
radnom vremenu s drugim poslodavcem, osim ako kolektivnim ugovorom,
pravilnikom o radu ili ugovorom o radu nije drukčije uređeno.

\(3\) Na radnika koji na temelju ugovora o dodatnom radu radi za drugog
poslodavca, radi osiguranja uvjeta rada, na odgovarajući se način
primjenjuje odredba članka 63. stavaka 1., 2. i 3. ovoga Zakona.

Najniža dob za zaposlenje

Članak 19.

Osoba mlađa od petnaest godina ili osoba s petnaest i starija od
petnaest, a mlađa od osamnaest godina koja pohađa obvezno osnovno
obrazovanje, ne smije se zaposliti.

Posebna zaštita djeteta i maloljetnika

Članak 19.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Dijete je, u smislu ovoga Zakona, osoba koja je mlađa od 15
godina.

\(2\) Maloljetnik je, u smislu ovoga Zakona, osoba koja je navršila 15
godina ili je starija od 15, a mlađa od 18 godina.

\(3\) Zabranjen je rad djeteta i maloljetnika koji pohađa obvezno
osnovno obrazovanje.

\(4\) Zabrana rada iz stavka 3. ovoga članka ne primjenjuje se na
obavljanje poslova u okviru provedbe učenja temeljenog na radu ni na
povremeni rad redovitog učenika prema posebnom propisu, ako takvi
poslovi ne ugrožavaju njegovo zdravlje, sigurnost, ćudoređe ili razvoj.

\(5\) Dijete i maloljetnik koji pohađaju obvezno osnovno obrazovanje
smiju, samo uz prethodno odobrenje tijela nadležnog za poslove socijalne
skrbi, uz naplatu sudjelovati u aktivnostima snimanja filmova,
oglašavanja, pripremanja i izvođenja umjetničkih, scenskih ili sličnih
kulturnih djela te sportskih natjecanja, na način i u opsegu koji ne
ugrožava njihovo zdravlje, sigurnost, ćudoređe, školovanje ili razvoj.

\(6\) Odobrenje iz stavka 5. ovoga članka tijelo nadležno za poslove
socijalne skrbi izdaje na temelju zahtjeva zakonskog zastupnika djeteta
i maloljetnika te jedan primjerak dostavlja tijelu nadležnom za poslove
inspekcije rada.

\(7\) Zahtjev iz stavka 6. ovoga članka zakonski zastupnik djeteta i
maloljetnika podnosi u roku od 15 dana prije početka njegova
sudjelovanja u aktivnostima iz stavka 5. ovoga članka, a tijelo nadležno
za poslove socijalne skrbi o zahtjevu je dužno riješiti u roku od deset
dana od dana njegova podnošenja.

\(8\) Ukupno razdoblje trajanja rada i aktivnosti iz stavaka 4. i 5.
ovoga članka, dnevno i tjedno trajanje aktivnosti te odmori za vrijeme
trajanja tih aktivnosti ne smiju ugrožavati zdravlje i sigurnost djeteta
i maloljetnika te mogućnosti ispunjavanja obveza vezanih za njihovo
školovanje, niti smiju biti nepovoljniji od trajanja i ograničenja
propisanih člankom 68.a ovoga Zakona.

Dužnosti poslodavca radi posebne zaštite djeteta i maloljetnika

Članak 19.b (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac koji zapošljava maloljetnika ili provodi učenje
temeljeno na radu, povremeni rad redovitog učenika prema posebnom
propisu, odnosno koji je organizator aktivnosti u kojima sudjeluju djeca
i maloljetnici u skladu s člankom 19.a ovoga Zakona dužan je pritom
voditi računa o tome da kod osobe koja je u redovitom kontaktu s
djetetom i maloljetnikom ne postoji neka od sljedećih zapreka:

1\. pravomoćno je osuđena za neko od kaznenih djela protiv spolne
slobode, spolnog zlostavljanja i iskorištavanja djeteta, a koja su,
prije nego što su počinjena, bila propisana zakonom ili međunarodnim
pravom

2\. protiv nje se vodi kazneni postupak za neko od kaznenih djela
navedenih u točki 1. ovoga stavka.

\(2\) U svrhu ispunjavanja dužnosti iz stavka 1. ovoga članka poslodavac
je ovlašten:

1\. uz suglasnost osobe za koju se traži, zatražiti od nadležnog suda
dokaz da kandidat za radno mjesto ili radnik zaposlen kod poslodavca
nije pravomoćno osuđen

2\. od kandidata za radno mjesto ili od radnika zaposlenog kod
poslodavca zatražiti da dostavi dokaz da se protiv njega ne vodi kazneni
postupak za kazneno djelo iz stavka 1. točke 1. ovoga članka.

\(3\) Poslodavac koji zapošljava maloljetnika ili provodi učenje
temeljeno na radu, povremeni rad redovitog učenika prema posebnom
propisu, odnosno organizator je provođenja aktivnosti u kojima sudjeluju
djeca i maloljetnici dužan je onemogućiti osobi za koju ima saznanja da
postoji zapreka iz stavka 1. ovoga Zakona kontakt s djetetom ili
maloljetnikom.

Poslovna sposobnost maloljetnika za sklapanje ugovora o radu

Članak 20.

\(1\) Ako zakonski zastupnik ovlasti maloljetnika s petnaest godina i
starijeg od petnaest godina za sklapanje određenog ugovora o radu, osim
maloljetnika koji pohađa obvezno osnovno obrazovanje, maloljetnik je
poslovno sposoban za sklapanje i raskidanje toga ugovora te za
poduzimanje svih pravnih radnji u vezi s ispunjenjem prava i obveza iz
toga ugovora ili u vezi s tim ugovorom.

\(2\) Od ovlaštenja iz stavka 1. ovoga članka, izuzeti su pravni poslovi
za čije poduzimanje zakonskom zastupniku treba odobrenje tijela
nadležnog za poslove socijalne skrbi.

\(3\) Poslodavac ne smije zaposliti maloljetnika iz stavka 1. ovoga
članka, koji za sklapanje ugovora o radu nema ovlaštenje zakonskog
zastupnika, odnosno odobrenje tijela nadležnog za poslove socijalne
skrbi.

\(4\) U slučaju spora između zakonskih zastupnika ili između jednog ili
više zakonskih zastupnika i maloljetnika, o davanju ovlaštenja za
sklapanje ugovora o radu odlučuje tijelo nadležno za poslove socijalne
skrbi, vodeći računa o interesima maloljetnika.

\(5\) Zakonski zastupnik može povući ili ograničiti ovlaštenje iz
stavka 1. ovoga članka, odnosno u ime maloljetnika raskinuti radni
odnos.

\(6\) Skrbnik može ovlaštenje iz stavka 1. ovoga članka dati
maloljetniku samo na temelju prethodnog odobrenja tijela nadležnog za
poslove socijalne skrbi.

\(7\) Ovlaštenje iz stavka 1. ovoga članka mora se dati u pisanom
obliku.

Utvrđivanje zdravstvene sposobnosti i zabrana rada maloljetnika na
određenim poslovima

Članak 21. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Maloljetnik se ne smije zaposliti na poslovima koji mogu ugroziti
njegovu sigurnost, zdravlje, ćudoređe ili razvoj.

\(2\) Ministar pravilnikom propisuje poslove iz stavka 1. ovoga članka.

\(3\) Poslodavac ne smije zaposliti maloljetnika prije prethodnog
utvrđivanja zdravstvene sposobnosti.

\(4\) Ministar, uz prethodnu suglasnost ministra nadležnog za zdravstvo,
pravilnikom propisuje prethodno utvrđivanje zdravstvene sposobnosti za
rad maloljetnika iz stavka 3. ovoga članka.

Nadziranje rada maloljetnika na određenim poslovima

Članak 22.

\(1\) Ako maloljetnik, njegov roditelj, odnosno skrbnik, radničko vijeće
ili sindikat posumnjaju da poslovi koje obavlja maloljetnik ugrožavaju
njegovu sigurnost, zdravlje, ćudoređe ili razvoj, mogu zahtijevati od
poslodavca da ovlašteni liječnik pregleda maloljetnika te da u nalazu i
mišljenju ocijeni da li poslovi koje maloljetnik obavlja ugrožavaju
njegovu sigurnost, zdravlje, ćudoređe ili razvoj.

\(2\) Troškove liječničkog pregleda te nalaza i mišljenja iz stavka 1.
ovoga članka snosi poslodavac.

\(3\) Ako iz nalaza i mišljenja iz stavka 1. ovoga članka proizlazi da
poslovi koje maloljetnik obavlja ugrožavaju njegovu sigurnost, zdravlje,
ćudoređe ili razvoj, poslodavac je dužan maloljetniku ponuditi sklapanje
ugovora o radu za obavljanje drugih odgovarajućih poslova, a ako takvih
poslova nema, može mu otkazati na način i pod uvjetima propisanima ovim
Zakonom.

Posebni uvjeti za sklapanje ugovora o radu

Članak 23.

\(1\) Ako su zakonom, drugim propisom, kolektivnim ugovorom ili
pravilnikom o radu određeni posebni uvjeti za zasnivanje radnog odnosa,
ugovor o radu može se sklopiti samo s osobom koja udovoljava tim
uvjetima.

\(2\) Strani državljanin ili osoba bez državljanstva može sklopiti
ugovor o radu pod uvjetima propisanima ovim Zakonom i posebnim zakonom
kojim se uređuje zapošljavanje tih osoba.

Obveza radnika da obavijesti poslodavca o bolesti ili nekim drugim
okolnostima

Članak 24.

\(1\) Prilikom sklapanja ugovora o radu i tijekom trajanja radnog odnosa
radnik je dužan obavijestiti poslodavca o bolesti ili drugoj okolnosti
koja ga onemogućuje ili bitno ometa u izvršenju obveza iz ugovora o radu
ili koja ugrožava život ili zdravlje osoba s kojima u izvršenju ugovora
o radu radnik dolazi u dodir.

\(2\) Radi utvrđivanja zdravstvene sposobnosti za obavljanje određenih
poslova, poslodavac može uputiti radnika na liječnički pregled.

\(3\) Troškove liječničkog pregleda iz stavka 2. ovoga članka snosi
poslodavac.

Podaci koji se ne smiju tražiti

Članak 25.

\(1\) Prilikom postupka odabira kandidata za radno mjesto (razgovor,
testiranje, anketiranje i slično) i sklapanja ugovora o radu, kao i
tijekom trajanja radnog odnosa, poslodavac ne smije tražiti od radnika
podatke koji nisu u neposrednoj vezi s radnim odnosom.

\(2\) Na nedopuštena pitanja iz stavka 1. ovoga članka, ne mora se
odgovoriti.

#### 2. PRAVILNICI O RADU

Obveza donošenja pravilnika o radu

Članak 26.

\(1\) Poslodavac koji zapošljava najmanje dvadeset radnika dužan je
donijeti i objaviti pravilnik o radu kojim se uređuju plaće,
organizacija rada, postupak i mjere za zaštitu dostojanstva radnika te
mjere zaštite od diskriminacije i druga pitanja važna za radnike
zaposlene kod toga poslodavca, ako ta pitanja nisu uređena kolektivnim
ugovorom.

\(2\) Posebni pravilnici o radu mogu se donijeti i za pojedina poduzeća
i dijelove poduzeća poslodavca, odnosno pojedine skupine radnika.

Postupak donošenja pravilnika o radu

Članak 27.

\(1\) O donošenju pravilnika o radu poslodavac se mora savjetovati s
radničkim vijećem, u slučaju, na način i pod uvjetima propisanim ovim
Zakonom.

\(2\) U pravilniku iz stavka 1. ovoga članka mora se naznačiti dan
stupanja na snagu.

\(3\) Pravilnik iz stavka 1. ovoga članka ne može stupiti na snagu prije
isteka roka od osam dana od dana objave.

\(4\) Pravilnik o radu mijenja se i dopunjuje na način propisan ovim
Zakonom za njegovo donošenje.

\(5\) Ministar pravilnikom propisuje način objave pravilnika iz
stavka 1. ovoga članka.

\(6\) Radničko vijeće može od nadležnog suda tražiti da nezakoniti
pravilnik o radu ili neke njegove odredbe oglasi ništetnima.

#### 3. ZAŠTITA ŽIVOTA, ZDRAVLJA I PRIVATNOSTI

Obveze poslodavca u zaštiti života, zdravlja i ćudoređa radnika

Članak 28.

\(1\) Poslodavac je dužan pribaviti i održavati postrojenja, uređaje,
opremu, alate, mjesto rada i pristup mjestu rada, te organizirati rad na
način koji osigurava zaštitu života i zdravlja radnika, u skladu s
posebnim zakonima i drugim propisima i naravi posla koji se obavlja.

\(2\) Poslodavac je dužan upoznati radnika s opasnostima posla koji
radnik obavlja.

\(3\) Poslodavac je dužan osposobiti radnika za rad na način koji
osigurava zaštitu života i zdravlja radnika te sprječava nastanak
nesreća.

\(4\) Ako je poslodavac preuzeo obvezu smještaja i prehrane radnika, pri
izvršenju te obveze mora voditi računa o zaštiti života, zdravlja i
ćudoređa te vjeroispovijesti radnika.

Zaštita privatnosti radnika

Članak 29.

\(1\) Osobni podaci radnika smiju se prikupljati, obrađivati, koristiti
i dostavljati trećim osobama samo ako je to određeno ovim ili drugim
zakonom ili ako je to potrebno radi ostvarivanja prava i obveza iz
radnog odnosa, odnosno u vezi s radnim odnosom.

\(2\) Ako je osobne podatke iz stavka 1. ovoga članka potrebno
prikupljati, obrađivati, koristiti ili dostavljati trećim osobama radi
ostvarivanja prava i obveza iz radnoga odnosa, odnosno u vezi s radnim
odnosom, poslodavac mora unaprijed pravilnikom o radu odrediti koje će
podatke u tu svrhu prikupljati, obrađivati, koristiti ili dostavljati
trećim osobama.

\(3\) Osobne podatke radnika smije prikupljati, obrađivati, koristiti i
dostavljati trećim osobama samo poslodavac ili osoba koju za to posebno
opunomoći poslodavac.

\(4\) Pogrešno evidentirani osobni podaci moraju se odmah ispraviti.

\(5\) Osobni podaci za čije čuvanje više ne postoje pravni ili stvarni
razlozi moraju se brisati ili na drugi način ukloniti.

\(6\) Poslodavac koji zapošljava najmanje dvadeset radnika, dužan je
imenovati osobu koja mora uživati povjerenje radnika i koja je osim
njega ovlaštena nadzirati prikupljaju li se, obrađuju, koriste i
dostavljaju trećim osobama osobni podaci u skladu sa zakonom.

\(7\) Poslodavac, osoba iz stavka 6. ovoga članka ili druga osoba koja u
obavljanju svojih poslova sazna osobne podatke radnika, te podatke
trajno mora čuvati kao povjerljive.

#### 4. ZAŠTITA TRUDNICA, RODITELJA I POSVOJITELJA

Zabrana nejednakog postupanja prema trudnicama, ženama koje su rodile
ili koje doje djecu

Članak 30.

\(1\) Poslodavac ne smije odbiti zaposliti ženu zbog njezine trudnoće,
niti joj zbog trudnoće, rođenja ili dojenja djeteta u smislu posebnog
propisa smije ponuditi sklapanje izmijenjenog ugovora o radu pod
nepovoljnijim uvjetima.

\(2\) Poslodavac ne smije tražiti bilo kakve podatke o trudnoći niti
smije uputiti drugu osobu da ih traži, osim ako radnica osobno zahtijeva
određeno pravo predviđeno zakonom ili drugim propisom radi zaštite
trudnica.

Zaštita trudnice, odnosno žene koja je rodila ili koja doji dijete

Članak 31.

\(1\) Trudnoj radnici, radnici koja je rodila ili radnici koja doji
dijete u smislu posebnog propisa, a koja radi na poslovima koji
ugrožavaju njezin život ili zdravlje, odnosno djetetov život ili
zdravlje, poslodavac je dužan za vrijeme korištenja prava u skladu s
posebnim propisom, ponuditi dodatak ugovora o radu kojim će se na
određeno vrijeme ugovoriti obavljanje drugih odgovarajućih poslova.

\(2\) U sporu između poslodavca i radnice samo je doktor specijalist
medicine rada nadležan ocijeniti jesu li poslovi na kojima radnica radi,
odnosno drugi ponuđeni poslovi u slučaju iz stavka 1. ovoga članka
odgovarajući.

\(3\) Ako poslodavac nije u mogućnosti postupiti na način propisan
stavkom 1. ovoga članka, radnica ima pravo na dopust u skladu s posebnim
propisom.

\(4\) Prestankom korištenja prava u skladu s posebnim propisom, prestaje
dodatak iz stavka 1. ovoga članka te radnica nastavlja obavljati poslove
na kojima je prethodno radila na temelju ugovora o radu.

\(5\) Dodatak ugovora o radu iz stavka 1. ovoga članka, ne smije imati
za posljedicu smanjenje plaće radnice.

Pretpostavka rada u punom radnom vremenu

Članak 32. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

Ako je za stjecanje određenih prava iz radnog odnosa ili u vezi s radnim
odnosom važno prethodno trajanje radnog odnosa, razdoblja rodiljnog,
roditeljskog, posvojiteljskog, očinskog dopusta ili dopusta koji je po
sadržaju i načinu korištenja istovjetan pravu na očinski dopust, rada s
polovicom punog radnog vremena, rada s polovicom punog radnog vremena
radi pojačane njege djeteta, dopusta trudne radnice, dopusta radnice
koja je rodila ili radnice koja doji dijete te dopusta ili rada s
polovicom punog radnog vremena radi skrbi i njege djeteta s težim
smetnjama u razvoju u skladu s propisom o rodiljnim i roditeljskim
potporama smatrat će se vremenom provedenim na radu u punom radnom
vremenu.

Korištenje rodiljnih i roditeljskih prava

Članak 33.

Rodiljna i roditeljska prava radnik tijekom radnog odnosa ostvaruje u
skladu s posebnim propisom.

Zabrana otkaza

Članak 34. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Za vrijeme trudnoće, korištenja rodiljnog, roditeljskog,
posvojiteljskog, očinskog dopusta ili dopusta koji je po sadržaju i
načinu korištenja istovjetan pravu na očinski dopust, rada s polovicom
punog radnog vremena, rada s polovicom punog radnog vremena radi
pojačane njege djeteta, dopusta trudne radnice, dopusta radnice koja je
rodila ili radnice koja doji dijete te dopusta ili rada s polovicom
punog radnog vremena radi skrbi i njege djeteta s težim smetnjama u
razvoju, odnosno u roku od 15 dana od prestanka trudnoće ili prestanka
korištenja tih prava u skladu s propisom o rodiljnim i roditeljskim
potporama, poslodavac ne smije otkazati ugovor o radu trudnici i osobi
koja se koristi nekim od tih prava.

\(2\) Otkaz iz stavka 1. ovoga članka je ništetan, ako je na dan davanja
otkaza poslodavcu bilo poznato postojanje okolnosti iz stavka 1. ovoga
članka ili ako radnik u roku od petnaest dana od dostave otkaza
obavijesti poslodavca o postojanju okolnosti iz stavka 1. ovoga članka
te o tome dostavi odgovarajuću potvrdu ovlaštenog liječnika ili drugog
ovlaštenog tijela.

\(3\) Ugovor o radu osobe iz stavka 1. ovoga članka, prestaje smrću
poslodavca fizičke osobe, prestankom obrta po sili zakona ili brisanjem
trgovca pojedinca iz registra.

\(4\) Ugovor o radu osobe iz stavka 1. ovoga članka, tijekom provedbe
postupka likvidacije u skladu s posebnim propisom, može se otkazati zbog
poslovno uvjetovanih razloga.

Pravo radnika da izvanrednim otkazom otkaže ugovor o radu

Članak 35. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Radnik koji koristi pravo na rodiljni, roditeljski, posvojiteljski
i očinski dopust ili dopust koji je po sadržaju i načinu korištenja
istovjetan pravu na očinski dopust, rad s polovicom punog radnog
vremena, rad s polovicom punog radnog vremena radi pojačane njege
djeteta, dopust trudne radnice, dopust radnice koja je rodila ili
radnice koja doji dijete te dopust ili rad s polovicom punog radnog
vremena radi skrbi i njege djeteta s težim smetnjama u razvoju ili kojem
ugovor o radu miruje do treće godine života djeteta u skladu s propisom
o rodiljnim i roditeljskim potporama može otkazati ugovor o radu
izvanrednim otkazom.

\(2\) Na način iz stavka 1. ovoga članka, ugovor o radu može se otkazati
najkasnije petnaest dana prije dana na koji je radnik dužan vratiti se
na rad.

\(3\) Trudnica može otkazati ugovor o radu izvanrednim otkazom.

Pravo povratka na prethodne ili odgovarajuće poslove

Članak 36. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Nakon isteka rodiljnog, roditeljskog, posvojiteljskog i očinskog
dopusta ili dopusta koji je po sadržaju i načinu korištenja istovjetan
pravu na očinski dopust, dopusta trudne radnice, dopusta radnice koja je
rodila ili radnice koja doji dijete, dopusta radi skrbi i njege djeteta
s težim smetnjama u razvoju te mirovanja radnog odnosa do treće godine
života djeteta u skladu s propisom o rodiljnim i roditeljskim potporama,
radnik koji je koristio neko od tih prava ima pravo povratka na poslove
na kojima je radio prije korištenja toga prava.

\(2\) Radnik iz stavka 1. ovoga članka, osim radnika koji koristi
očinski dopust ili dopust koji je po sadržaju i načinu korištenja
istovjetan pravu na očinski dopust, u skladu s propisom o rodiljnim i
roditeljskim potporama, o namjeri povratka na rad mora poslodavca
obavijestiti najmanje 30 dana prije.

\(3\) Ako je prestala potreba za obavljanjem poslova koje je radnik
obavljao prije korištenja prava iz stavka 1. ovoga članka, poslodavac mu
je dužan ponuditi sklapanje ugovora o radu za obavljanje drugih
odgovarajućih poslova, čiji uvjeti rada ne smiju biti nepovoljniji od
uvjeta rada poslova koje je obavljao prije korištenja toga prava.

\(4\) Radnik koji se koristio pravom iz stavka 1. ovoga članka, ima
pravo na dodatno stručno osposobljavanje ako je došlo do promjene u
tehnici ili načinu rada, kao i sve druge pogodnosti koje proizlaze iz
poboljšanih uvjeta rada na koje bi imao pravo.

#### 5. ZAŠTITA RADNIKA KOJI SU PRIVREMENO ILI TRAJNO NESPOSOBNI ZA RAD

Obveza obavješćivanja o privremenoj nesposobnosti za rad

Članak 37.

\(1\) Radnik je dužan, što je moguće prije, obavijestiti poslodavca o
privremenoj nesposobnosti za rad, a najkasnije u roku od tri dana dužan
mu je dostaviti liječničku potvrdu o privremenoj nesposobnosti za rad i
njezinu očekivanom trajanju.

\(2\) Ovlašteni liječnik dužan je radniku izdati potvrdu iz stavka 1.
ovoga članka.

\(3\) Ako zbog opravdanog razloga radnik nije mogao ispuniti obvezu iz
stavka 1. ovoga članka, dužan je to učiniti što je moguće prije, a
najkasnije u roku od tri dana od dana prestanka razloga koji ga je u
tome onemogućavao.

\(4\) Ministar pravilnikom propisuje sadržaj i način izdavanja potvrde
iz stavka 1. ovoga članka.

Zabrana otkazivanja u slučaju privremene nesposobnosti uzrokovane
ozljedom na radu ili profesionalnom bolešću

Članak 38.

Radniku koji je pretrpio ozljedu na radu ili je obolio od profesionalne
bolesti, za vrijeme privremene nesposobnosti za rad tijekom liječenja
ili oporavka od ozljede na radu ili profesionalne bolesti, poslodavac ne
može otkazati ugovor o radu.

Zabrana štetnog utjecaja na napredovanje ili ostvarenje drugih prava

Članak 39.

Ozljeda na radu, odnosno profesionalna bolest ne smije štetno utjecati
na napredovanje radnika i ostvarenje drugih prava i pogodnosti iz radnog
odnosa ili u vezi s radnim odnosom.

Pravo povratka na prethodne ili odgovarajuće poslove radnika koji je
privremeno bio nesposoban za rad

Članak 40.

\(1\) Radnik koji je privremeno bio nesposoban za rad zbog ozljede ili
ozljede na radu, bolesti ili profesionalne bolesti, a za kojega nakon
liječenja, odnosno oporavka, ovlašteni liječnik, odnosno ovlašteno
tijelo u skladu s posebnim propisom utvrdi da je sposoban za rad, ima
pravo vratiti se na poslove na kojima je prethodno radio.

\(2\) Ako je prestala potreba za obavljanjem poslova na kojima je radnik
prethodno radio, poslodavac mu je dužan ponuditi sklapanje ugovora o
radu za obavljanje drugih odgovarajućih poslova, koji moraju, što je
više moguće odgovarati poslovima na kojima je radnik prethodno radio.

\(3\) Ako poslodavac nije u mogućnosti radniku ponuditi sklapanje
ugovora o radu za obavljanje drugih odgovarajućih poslova ili ako radnik
odbije ponuđenu izmjenu ugovora o radu, poslodavac mu može otkazati na
način i pod uvjetima propisanim ovim Zakonom.

\(4\) U sporu između poslodavca i radnika, samo je doktor specijalist
medicine rada nadležan ocijeniti jesu li ponuđeni poslovi iz stavka 2.
ovoga članka odgovarajući.

\(5\) Radnik iz stavka 1. ovoga članka ima pravo na dodatno stručno
osposobljavanje, ako je došlo do promjene u tehnologiji ili načinu rada,
kao i na sve druge pogodnosti koje proizlaze iz poboljšanih uvjeta rada
na koje bi imao pravo.

Pravo zaposlenja na drugim poslovima

Članak 41. (NN [93/14](https://www.zakon.hr/cms.htm?id=26185),
[127/17](https://www.zakon.hr/cms.htm?id=26183))

\(1\) Ako kod radnika postoji smanjenje radne sposobnosti uz preostalu
radnu sposobnost, smanjenje radne sposobnosti uz djelomični gubitak
radne sposobnosti ili neposredna opasnost od nastanka smanjenja radne
sposobnosti koju je utvrdilo ovlašteno tijelo u skladu s posebnim
propisom, poslodavac je dužan, uzimajući u obzir nalaz i mišljenje toga
tijela, ponuditi radniku sklapanje ugovora o radu za obavljanje poslova
za koje je radno sposoban, koji moraju, što je više moguće odgovarati
poslovima na kojima je radnik prethodno radio.

\(2\) Radi osiguranja poslova iz stavka 1. ovoga članka, poslodavac je
dužan prilagoditi poslove sposobnostima radnika, izmijeniti raspored
radnog vremena, odnosno poduzeti druge mjere da radniku osigura
odgovarajuće poslove.

\(3\) Ako je poslodavac poduzeo sve mjere iz stavka 2. ovoga članka, a
ne može radniku osigurati odgovarajuće poslove, odnosno ako je radnik
odbio ponudu za sklapanje ugovora o radu za obavljanje poslova koji
odgovaraju njegovim sposobnostima u skladu s nalazom i mišljenjem
ovlaštenog tijela, poslodavac radniku može otkazati ugovor o radu uz
suglasnost radničkog vijeća.

\(4\) U sporu između poslodavca i radnika, samo je doktor specijalist
medicine rada nadležan ocijeniti jesu li ponuđeni poslovi iz stavka 1.
ovoga članka odgovarajući.

\(5\) Ako radničko vijeće uskrati suglasnost na otkaz radniku iz
stavka 1. ovoga članka, na nadomještanje suglasnosti će se primijeniti
odredba članka 151. ovoga Zakona.

Otpremnina u slučaju ozljede na radu ili profesionalne bolesti

Članak 42.

\(1\) Radnik koji je pretrpio ozljedu na radu, odnosno koji je obolio od
profesionalne bolesti, a kojemu nakon završenog liječenja, oporavka i
profesionalne rehabilitacije, poslodavac ne može osigurati odgovarajuće
poslove iz članka 41. ovoga Zakona, ima pravo na otpremninu najmanje u
dvostrukom iznosu, ako je ispunio uvjete za stjecanje prava na
otpremninu propisanu ovim Zakonom.

\(2\) Radnik iz stavka 1. ovoga članka, koji je neopravdano odbio
ponuđene poslove iz članka 41. ovoga Zakona nema pravo na otpremninu u
dvostrukom iznosu.

Prednost pri stručnom osposobljavanju i školovanju

Članak 43.

Radnik koji je pretrpio ozljedu na radu ili je obolio od profesionalne
bolesti ima prednost pri stručnom osposobljavanju i školovanju koje
organizira poslodavac.

#### 6. PRIVREMENO ZAPOŠLJAVANJE

Agencija za privremeno zapošljavanje

Članak 44.

\(1\) Agencija za privremeno zapošljavanje (u daljnjem tekstu: agencija)
je poslodavac koji na temelju ugovora o ustupanju radnika, ustupa
radnika drugom poslodavcu (u daljnjem tekstu: korisnik) za privremeno
obavljanje poslova.

\(2\) Ustupljeni radnik, u smislu ovoga Zakona, je radnik kojeg agencija
zapošljava radi ustupanja korisniku.

\(3\) Agencija može obavljati poslove ustupanja radnika korisnicima pod
uvjetom da je registrirana prema posebnom propisu i upisana u evidenciju
ministarstva nadležnog za rad (u daljnjem tekstu: ministarstvo).

\(4\) Uz poslove iz stavka 1. ovoga članka, agencija može obavljati i
djelatnosti u vezi sa zapošljavanjem, pod uvjetom da za to posjeduje
odgovarajuću dozvolu prema posebnom propisu.

\(5\) Poslove iz stavka 1. ovoga članka agencija ne može obavljati prije
upisa u odgovarajuću evidenciju ministarstva.

\(6\) Pri obavljanju poslova iz stavka 1. ovoga članka, agencija radniku
ne smije naplatiti naknadu za njegovo ustupanje korisniku, odnosno
naknadu u slučaju sklapanja ugovora o radu između ustupljenog radnika i
korisnika.

\(7\) Agencija je dužna ministarstvu dostavljati statističke podatke o
obavljanju poslova iz stavka 1. ovoga članka.

\(8\) Ministar pravilnikom propisuje sadržaj, način i rok dostave
podataka iz stavka 7. ovoga članka.

Ugovor o ustupanju radnika

Članak 45.

\(1\) Ugovor o ustupanju radnika između agencije i korisnika mora biti u
pisanom obliku.

\(2\) Sastojci ugovora iz stavka 1. ovoga članka, uz opće uvjete
poslovanja agencije, su podaci o:

1\) broju ustupljenih radnika koji su potrebni korisniku

2\) razdoblju na koje se ustupaju radnici

3\) mjestu rada

4\) poslovima koje će ustupljeni radnici obavljati

5\) načinu i razdoblju u kojem korisnik mora ispostaviti agenciji
obračun za isplatu plaće te propisima koji se kod korisnika primjenjuju
na utvrđivanje plaće i

6\) osobi koja je ovlaštena za zastupanje korisnika prema ustupljenim
radnicima.

\(3\) U slučaju ustupanja radnika korisniku u inozemstvu, ugovor iz
stavka 1. ovoga članka, uz podatke iz stavka 2. ovoga članka, mora
sadržavati i podatke o:

1\) zakonodavstvu koje se primjenjuje na radni odnos ustupljenog radnika

2\) pravima ustupljenog radnika koja se ostvaruju na temelju ovoga i
drugih zakona Republike Hrvatske i koja je korisnik dužan osigurati
ustupljenom radniku

3\) obvezi plaćanja troškova vraćanja u zemlju.

\(4\) Ugovor iz stavka 1. ovoga članka ne može se sklopiti za:

1\) zamjenu radnika kod korisnika kod kojega se provodi štrajk

2\) poslove koje su obavljali radnici za koje je korisnik proveo
postupak kolektivnog viška radnika iz članka 127. ovoga Zakona u
prethodnom razdoblju od šest mjeseci

3\) poslove koje su obavljali radnici kojima je korisnik, poslovno
uvjetovanim otkazom otkazao ugovore o radu u prethodnom razdoblju od
šest mjeseci

4\) obavljanje poslova koji su prema propisima o zaštiti na radu poslovi
s posebnim uvjetima rada, a ustupljeni radnik ne ispunjava te posebne
uvjete

5\) ustupanje radnika drugoj agenciji.

\(5\) Ugovorom iz stavka 1. ovoga članka, agencija i korisnik mogu
ugovoriti da će za ustupljene radnike, za razdoblje u kojem su mu
ustupljeni, korisnik voditi propisanu evidenciju o njihovu radnom
vremenu te rok i način dostave te evidencije agenciji.

Ugovor o radu za privremeno obavljanje poslova

Članak 46. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Ugovor o radu za privremeno obavljanje poslova agencija može
sklopiti s radnikom na određeno ili neodređeno vrijeme.

\(2\) Na ugovor o radu iz stavka 1. ovoga članka koji je sklopljen na
određeno vrijeme ne primjenjuje se ograničenje broja uzastopnih ugovora
o radu iz članka 12. stavka 4. ovoga Zakona.

\(3\) Ugovor iz stavka 1. ovoga članka, osim podataka iz članka 15.
stavka 1. točke 1. i točaka 4. do 7. ovoga Zakona, odnosno članka 18.
stavka 2. ovoga Zakona kada agencija ustupa radnika korisniku u
inozemstvo, mora sadržavati i sljedeće podatke:

1\. da se ugovor sklapa radi ustupanja radnika za privremeno obavljanje
poslova kod korisnika

2\. naznaku vrste poslova za čije će se obavljanje radnik ustupati

3\. obveze agencije prema radniku u razdoblju kada je ustupljen.

\(4\) Ustupljeni radnik ima pravo na naknadu plaće utvrđene na način iz
članka 95. stavaka 5. do 9. ovoga Zakona:

1\. ako je zaposlen na neodređeno vrijeme u razdoblju kada nije
ustupljen korisniku

2\. ako je zaposlen na određeno vrijeme, a kod korisnika je prije isteka
razdoblja na koje je ustupljen prestala potreba za tim radnikom, u
razdoblju do isteka sklopljenog ugovora o radu.

\(5\) Ugovor iz stavka 1. ovoga članka koji se sklapa na određeno
vrijeme koje je jednako vremenu na koje se radnik ustupa korisniku, osim
podataka iz članka 15. stavka 1. ovoga Zakona, mora sadržavati podatke o
nazivu, sjedištu te osobnom identifikacijskom broju korisnika.

\(6\) Ugovorena plaća i drugi uvjeti rada ustupljenog radnika ne smiju
biti utvrđeni u iznosu manjem odnosno nepovoljnijem od plaće niti
nepovoljniji od drugih uvjeta rada radnika zaposlenog kod korisnika na
istim poslovima koje bi ustupljeni radnik ostvario da je sklopio ugovor
o radu s korisnikom.

\(7\) Drugi uvjeti rada ustupljenog radnika u smislu stavka 6. ovoga
članka su radno vrijeme, odmori i dopusti, blagdani i drugi dani za koje
je zakonom određeno da se ne radi, osiguranje mjera zaštite na radu,
zaštita trudnica, roditelja, posvojitelja i maloljetnika te zaštita od
nejednakog postupanja u skladu s propisom o suzbijanju diskriminacije.

\(8\) Ako se plaća, odnosno drugi uvjeti rada ne mogu utvrditi u skladu
sa stavcima 6. i 7. ovoga članka, utvrđuju se ugovorom o ustupanju
radnika.

Otkaz ugovora o radu za privremeno obavljanje poslova

Članak 47.

\(1\) Na otkazivanje ugovora o radu ustupljenih radnika ne primjenjuju
se odredbe ovoga Zakona o kolektivnom višku radnika.

\(2\) Ugovor o radu za privremeno obavljanje poslova, agencija može
ustupljenom radniku izvanredno otkazati, ako su kod korisnika nastali
razlozi iz članka 116. stavka 1. ovoga Zakona i ako korisnik agenciju o
tome pisano obavijesti u roku od petnaest dana od dana saznanja za
činjenicu na kojoj se izvanredni otkaz temelji.

\(3\) Rok za izvanredni otkaz ugovora o radu iz članka 116. stavka 2.
ovoga Zakona teče od dana pisane obavijesti iz stavka 2. ovoga članka.

\(4\) Prestanak potrebe za ustupljenim radnikom kod korisnika prije
isteka razdoblja za koje je ustupljen, ne može biti razlog za otkaz
ugovora o radu za privremeno obavljanje poslova.

\(5\) Ustupljeni radnik koji smatra da mu je za vrijeme rada kod
korisnika povrijeđeno neko pravo iz radnog odnosa, zaštitu povrijeđenog
prava ostvaruje kod poslodavca na način utvrđen člankom 133. ovoga
Zakona.

Ograničenje vremena ustupanja radnika

Članak 48. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Agencija i korisnik ne smiju ugovoriti korištenje rada istog
ustupljenog radnika za obavljanje istih poslova za neprekinuto razdoblje
duže od tri godine, osim:

1\. ako je to potrebno zbog zamjene privremeno nenazočnog radnika

2\. ako je to potrebno zbog dovršetka rada na projektu koji uključuje
financiranje iz fondova Europske unije

3\. ako je to zbog nekih drugih objektivnih razloga dopušteno posebnim
zakonom ili kolektivnim ugovorom.

\(2\) Prekid kraći od tri mjeseca ne smatra se prekidom razdoblja od tri
godine iz stavka 1. ovoga članka.

Obveze agencije

Članak 49. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Prije ustupanja radnika korisniku agencija mu je dužna uručiti
uputnicu koja mora sadržavati sljedeće podatke o:

1\. nazivu, sjedištu i osobnom identifikacijskom broju korisnika

2\. nazivu radnog mjesta, odnosno naravi ili vrsti rada, ili kratak
popis ili opis poslova za čije će se obavljanje radnik ustupati

3\. trajanju ustupanja.

\(2\) Prije ustupanja radnika korisniku agencija je dužna osigurati
stručnu osposobljenost radnika koji se ustupa, kada je takva obveza na
temelju propisa o zaštiti na radu propisana za poslove za čije
obavljanje agencija radnika ustupa korisniku, osim ako ugovorom o
ustupanju radnika tu obvezu nije preuzeo korisnik.

\(3\) Korisnik je dužan radnika upoznati s procjenom rizika, osim ako
ugovorom o ustupanju tu obvezu nije preuzela agencija.

\(4\) Agencija je dužna ustupljenom radniku isplatiti ugovorenu plaću za
obavljeni rad kod korisnika i u slučaju kada korisnik ne ispostavi
agenciji obračun za isplatu plaće.

Obveze korisnika

Članak 50.

\(1\) Korisnik se u odnosu na ustupljenog radnika smatra poslodavcem u
smislu obveza primjene odredbi ovoga i drugih zakona i propisa kojima su
uređeni sigurnost i zaštita zdravlja na radu i posebna zaštita određenih
grupa radnika.

\(2\) Korisnik je dužan, pri sklapanju ugovora iz članka 45. ovoga
Zakona, agenciju potpuno i istinito, pisano izvijestiti o uvjetima rada
radnika zaposlenih kod korisnika na poslovima koje će obavljati
ustupljeni radnik.

\(3\) Korisnik je dužan najmanje jednom godišnje obavijestiti radničko
vijeće o broju i razlozima uzimanja na rad ustupljenih radnika, kao i
ustupljene radnike o slobodnim radnim mjestima za koje ispunjavaju
uvjete.

Naknada štete

Članak 51.

\(1\) Štetu koju ustupljeni radnik na radu ili u vezi s radom kod
korisnika uzrokuje trećoj osobi, dužan je naknaditi korisnik koji se u
odnosu na regresnu odgovornost ustupljenog radnika smatra poslodavcem.

\(2\) Za štetu koju ustupljeni radnik na radu ili u vezi s radom
uzrokuje korisniku, odgovara agencija u skladu s općim propisima
obveznoga prava.

\(3\) Ako ustupljeni radnik pretrpi štetu na radu ili u vezi s radom kod
korisnika, naknadu štete može potraživati od agencije ili korisnika u
skladu sa člankom 111. ovoga Zakona.

Evidencija

Članak 52.

\(1\) Prijavu u evidenciju agencija podnosi ministarstvu u pisanom
obliku.

\(2\) Uz prijavu u evidenciju, agencija mora dostaviti dokaz da je
registrirana prema posebnom propisu.

\(3\) O prijavi u evidenciju, ministarstvo izdaje potvrdu koja sadrži
broj pod kojim je agencija upisana i datum upisa u evidenciju.

\(4\) Agencija je dužna u pravnom prometu, u poslovnim ispravama, na
svakom dopisu i ugovoru navesti broj pod kojim je upisana u evidenciju
ministarstva.

#### 7. PROBNI RAD, OBRAZOVANJE I OSPOSOBLJAVANJE ZA RAD

Ugovaranje i trajanje probnog rada

Članak 53. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Prilikom sklapanja ugovora o radu može se ugovoriti probni rad.

\(2\) Iznimno od stavka 1. ovoga članka, probni rad se ne može ugovoriti
u slučaju sklapanja ugovora o radu pod izmijenjenim uvjetima iz članka
123. stavka 1. ovoga Zakona.

\(3\) Probni rad iz stavka 1. ovoga članka ne smije trajati duže od šest
mjeseci.

\(4\) Iznimno od stavka 3. ovoga članka, razdoblje u kojem je određen
probni rad može trajati duže ako je tijekom njegova trajanja radnik bio
privremeno odsutan, osobito zbog privremene nesposobnosti za rad,
korištenja rodiljnih i roditeljskih prava prema posebnom propisu i
korištenja prava na plaćeni dopust iz članka 86. ovoga Zakona.

\(5\) U slučaju iz stavka 4. ovoga članka, trajanje probnog rada može se
produžiti razmjerno dužini trajanja nenazočnosti na probnom radu tako da
ukupno trajanje probnog rada prije i nakon njegova prekida ne može biti
duže od šest mjeseci.

\(6\) Ako je ugovor o radu sklopljen na određeno vrijeme, trajanje
probnog rada mora biti razmjerno očekivanom trajanju ugovora i naravi
posla koji radnik obavlja.

\(7\) Nakon prestanka sklopljenog ugovora o radu u kojem je bio ugovoren
probni rad radnik i poslodavac pri sklapanju novog ugovora o radu za
obavljanje istih poslova ne mogu ponovno ugovoriti probni rad.

\(8\) Nezadovoljavanje radnika na probnom radu predstavlja posebno
opravdan razlog za otkaz ugovora o radu koji se radniku može otkazati
tijekom njegova trajanja, a najkasnije zadnjeg dana probnog rada.

\(9\) Na otkaz iz stavka 8. ovoga članka ne primjenjuju se odredbe ovoga
Zakona o otkazu ugovora o radu, osim članka 120., članka 121. stavka 1.
i članka 125. ovoga Zakona.

\(10\) Otkazni rok kod ugovorenog probnog rada je najmanje jedan tjedan.

\(11\) Ako su radnik i poslodavac tijekom trajanja radnog odnosa
sklopili ugovor o radu radi obavljanja drugih poslova, pri čemu je
ugovoren probni rad, u slučaju otkaza toga ugovora zbog nezadovoljavanja
na probnom radu radnik ostvaruje pravo na otkazni rok u skladu s člankom
122. ovoga Zakona te pravo na otpremninu u skladu s člankom 126. ovoga
Zakona.

Obveza obrazovanja i osposobljavanja za rad

Članak 54. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac je dužan omogućiti radniku, u skladu s mogućnostima i
potrebama rada, školovanje, obrazovanje, osposobljavanje i usavršavanje.

\(2\) Radnik je dužan, u skladu sa svojim sposobnostima i potrebama
rada, školovati se, obrazovati, osposobljavati i usavršavati se za rad.

\(3\) Prilikom promjene ili uvođenja novog načina ili organizacije rada,
poslodavac je dužan, u skladu s potrebama i mogućnostima rada, omogućiti
radniku osposobljavanje ili usavršavanje za rad.

\(4\) Poslodavac je dužan radniku osposobljavanje iz stavka 1. ovoga
članka omogućiti u skladu s potrebama obavljanja ugovorenih poslova i o
svom trošku, pri čemu se vrijeme provedeno na osposobljavanju uračunava
u radno vrijeme i po mogućnosti odvija tijekom utvrđenog rasporeda
radnog vremena radnika.

Pojam pripravnika i vrijeme na koje se može s pripravnikom sklopiti
ugovor o radu

Članak 55.

\(1\) Osobu koja se prvi put zapošljava u zanimanju za koje se
školovala, poslodavac može zaposliti kao pripravnika (vježbenik ili
drugi pripravnik -- u daljnjem tekstu: pripravnik).

\(2\) Pripravnik iz stavka 1. ovoga članka osposobljava se za samostalan
rad u zanimanju za koje se školovao.

\(3\) Ugovor o radu pripravnika može se sklopiti na određeno vrijeme.

Način osposobljavanja pripravnika

Članak 56.

\(1\) Način osposobljavanja pripravnika za samostalan rad mora biti
propisan pravilnikom o radu ili određen ugovorom o radu.

\(2\) Radi osposobljavanja za samostalan rad pripravnika se može
privremeno uputiti na rad kod drugog poslodavca.

Trajanje pripravničkog staža

Članak 57.

Osposobljavanje pripravnika (pripravnički staž) traje najduže jednu
godinu, ako zakonom nije drukčije određeno.

Stručni ispit

Članak 58.

\(1\) Nakon što završi pripravnički staž pripravnik polaže stručni ispit
ako je to propisano zakonom ili drugim propisom, ugovoreno kolektivnim
ugovorom ili uređeno pravilnikom o radu.

\(2\) Ako sadržaj i način polaganja stručnog ispita nije određen
zakonom, drugim propisom ili kolektivnim ugovorom, sadržaj i način
polaganja stručnog ispita propisuje se pravilnikom o radu.

\(3\) Pripravniku koji ne položi stručni ispit poslodavac može redovito
otkazati.

Stručno osposobljavanje za rad bez zasnivanja radnog odnosa

Članak 59.

\(1\) Ako je stručni ispit ili radno iskustvo, zakonom ili drugim
propisom utvrđeno kao uvjet za obavljanje poslova radnog mjesta
određenog zanimanja, poslodavac može osobu koja je završila školovanje
za takvo zanimanje primiti na stručno osposobljavanje za rad bez
zasnivanja radnog odnosa (stručno osposobljavanje za rad).

\(2\) Razdoblje stručnog osposobljavanja za rad iz stavka 1. ovoga
članka ubraja se u pripravnički staž i radno iskustvo propisano kao
uvjet za rad na poslovima radnog mjesta određenog zanimanja.

\(3\) Stručno osposobljavanje za rad iz stavka 1. ovoga članka može
trajati najduže koliko traje pripravnički staž.

\(4\) Ako ovim ili drugim zakonom nije drukčije propisano, na osobu koja
se stručno osposobljava za rad, primjenjuju se odredbe o radnim odnosima
ovoga i drugih zakona, osim odredbi o sklapanju ugovora o radu, plaći i
naknadi plaće te prestanku ugovora o radu.

\(5\) Ugovor o stručnom osposobljavanju za rad mora se sklopiti u
pisanom obliku.

#### 8. RADNO VRIJEME

Pojam radnog vremena

Članak 60.

\(1\) Radno vrijeme je vrijeme u kojem je radnik obvezan obavljati
poslove, odnosno u kojem je spreman (raspoloživ) obavljati poslove prema
uputama poslodavca, na mjestu gdje se njegovi poslovi obavljaju ili
drugom mjestu koje odredi poslodavac.

\(2\) Radnim vremenom ne smatra se vrijeme u kojem je radnik pripravan
odazvati se pozivu poslodavca za obavljanje poslova ako se pokaže takva
potreba, pri čemu se radnik ne nalazi na mjestu na kojem se njegovi
poslovi obavljaju niti na drugom mjestu koje je odredio poslodavac.

\(3\) Vrijeme pripravnosti i visina naknade uređuje se ugovorom o radu
ili kolektivnim ugovorom.

\(4\) Vrijeme koje radnik provede obavljajući poslove po pozivu
poslodavca smatra se radnim vremenom, neovisno o tome obavlja li ih u
mjestu koje je odredio poslodavac ili u mjestu koje je odabrao radnik.

Raspored radnog vremena

Članak 60.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Raspored radnog vremena je raspored trajanja rada radnika kojim se
utvrđuju dani i sati kada obavljanje posla u tim danima počinje i
završava.

\(2\) Raspored radnog vremena može biti jednak ili nejednak, ovisno o
tome je li trajanje rada jednako ili nejednako raspodijeljeno po danima,
tjednima ili mjesecima.

\(3\) Raspored radnog vremena utvrđuje se propisom, kolektivnim
ugovorom, sporazumom sklopljenim između radničkog vijeća i poslodavca,
pravilnikom o radu ili ugovorom o radu.

\(4\) Ako raspored radnog vremena nije utvrđen na način iz stavka 3.
ovoga članka, o rasporedu radnog vremena odlučuje poslodavac pisanom
odlukom.

\(5\) Poslodavac mora, najmanje tjedan dana unaprijed, obavijestiti
radnika o njegovu rasporedu ili promjeni njegova rasporeda radnog
vremena koji mora sadržavati podatke u skladu sa stavcima 1. i 2. ovoga
članka.

\(6\) Iznimno od stavka 5. ovoga članka, kada je u slučaju nastanka
prijeke potrebe za radom radnika potrebno izmijeniti raspored radnog
vremena, poslodavac je u razumnom roku, do početka obavljanja posla,
dužan obavijestiti radnika o takvom rasporedu radnog vremena ili o
njegovoj promjeni.

\(7\) Pod prijekom potrebom se, u smislu ovoga Zakona, podrazumijevaju
one okolnosti koje poslodavac nije mogao predvidjeti niti izbjeći, a
koje promjenu rasporeda radnog vremena radnika čine nužnom.

\(8\) Tijekom korištenja prava na odmore i dopuste propisane odredbama
ovoga Zakona radnik i poslodavac moraju voditi računa o ravnoteži između
privatnog i poslovnog života i načelu nedostupnosti u profesionalnoj
komunikaciji, osim ako se radi o prijekoj potrebi, odnosno kada se zbog
prirode posla komunikacija s radnikom ne može isključiti ili kada je
kolektivnim ugovorom ili ugovorom o radu ugovoreno drukčije.

Puno radno vrijeme

Članak 61. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Puno radno vrijeme radnika ne može biti duže od četrdeset sati
tjedno.

\(2\) Ako zakonom, kolektivnim ugovorom, sporazumom sklopljenim između
radničkog vijeća i poslodavca ili ugovorom o radu nije određeno radno
vrijeme, smatra se da je puno radno vrijeme četrdeset sati tjedno.

Nepuno radno vrijeme

Članak 62. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Nepuno radno vrijeme radnika je svako radno vrijeme kraće od punog
radnog vremena.

\(2\) Radnik ne može kod više poslodavaca raditi s ukupnim radnim
vremenom dužim od 40 sati tjedno, osim u slučaju iz članka 18.a ovoga
Zakona.

\(3\) Prilikom sklapanja ugovora o radu za nepuno radno vrijeme, radnik
je dužan obavijestiti poslodavca o sklopljenim ugovorima o radu za
nepuno radno vrijeme s drugim poslodavcem, odnosno drugim poslodavcima.

\(4\) Ako je za stjecanje prava iz radnog odnosa važno prethodno
trajanje radnog odnosa s istim poslodavcem, razdoblja rada u nepunom
radnom vremenu smatrat će se radom u punom radnom vremenu.

\(5\) Plaća i druga materijalna prava radnika (jubilarna nagrada,
regres, nagrada za božićne blagdane i slično) utvrđuju se i isplaćuju
razmjerno ugovorenom radnom vremenu, osim ako kolektivnim ugovorom,
pravilnikom o radu ili ugovorom o radu nije drukčije uređeno.

\(6\) Poslodavac je dužan razmotriti zahtjev radnika koji je stranka
ugovora o radu sklopljenog za puno radno vrijeme za sklapanje ugovora za
nepuno radno vrijeme, kao i radnika koji je stranka ugovora o radu
sklopljenog za nepuno radno vrijeme za sklapanje ugovora za puno radno
vrijeme, ako kod njega postoji mogućnost za takvu vrstu rada.

Uvjeti rada radnika koji rade u nepunom radnom vremenu

Članak 63. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac je dužan radniku koji je kod njega zaposlen na temelju
ugovora o radu za nepuno radno vrijeme, osigurati iste uvjete rada kao i
radniku koji je sklopio ugovor o radu za puno radno vrijeme s istim
poslodavcem ili prema posebnom propisu s njim povezanim poslodavcem, s
istim ili sličnim stručnim znanjima i vještinama, a koji obavlja iste
ili slične poslove.

\(2\) Ako kod poslodavca iz stavka 1. ovoga članka nema radnika koji je
sklopio ugovor o radu za puno radno vrijeme s istim ili sličnim stručnim
znanjima i vještinama, a koji obavlja iste ili slične poslove,
poslodavac je dužan radniku koji je kod njega zaposlen na temelju
ugovora o radu za nepuno radno vrijeme, osigurati uvjete uređene
kolektivnim ugovorom ili drugim propisom koji ga obvezuje, a koji su
utvrđeni za radnika koji je sklopio ugovor o radu za puno radno vrijeme
te obavlja slične poslove i ima slična stručna znanja i vještine.

\(3\) Ako kolektivnim ugovorom ili drugim propisom koji obvezuju
poslodavca nisu uređeni uvjeti rada na način iz stavka 2. ovoga članka,
poslodavac je radniku koji je kod njega zaposlen na temelju ugovora o
radu za nepuno radno vrijeme, dužan osigurati primjerene uvjete rada kao
radniku koji je sklopio ugovor o radu za puno radno vrijeme, a koji
obavlja slične poslove i ima slična stručna znanja i vještine.

\(4\) Poslodavac je dužan radnicima koji imaju sklopljene ugovore o radu
za nepuno radno vrijeme, omogućiti usavršavanje i obrazovanje pod istim
uvjetima kao i radnicima koji imaju sklopljene ugovore o radu za puno
radno vrijeme.

\(5\) Radnik koji je u radnom odnosu na temelju sklopljenog ugovora o
radu za nepuno radno vrijeme kod istog poslodavca proveo duže od šest
mjeseci, uključujući i razdoblje probnog rada kada je bio ugovoren, može
zatražiti sklapanje ugovora o radu za puno radno vrijeme.

\(6\) Poslodavac je dužan razmotriti mogućnost sklapanja ugovora o radu
iz stavka 5. ovoga članka te je u slučaju nemogućnosti sklapanja takvog
ugovora dužan radniku dostaviti obrazloženi, pisani odgovor u roku od 30
dana od dana zaprimanja zahtjeva.

\(7\) Ako radnik poslodavcu uputi naknadni sličan zahtjev, poslodavac
koji je u nemogućnosti sklapanja ugovora o radu za puno radno vrijeme
dužan je radniku dostaviti obrazložen pisani odgovor u roku od 30 dana
od dana zaprimanja zahtjeva, samo ako je od prethodno podnesenog
zahtjeva radnika proteklo najmanje 12 mjeseci.

\(8\) Iznimno od stavaka 6. i 7. ovoga članka, rok za dostavu
obrazloženoga pisanog odgovora je 60 dana od dana zaprimanja zahtjeva
ako poslodavac zapošljava manje od 20 radnika.

Skraćeno radno vrijeme

Članak 64.

\(1\) Na poslovima na kojima, uz primjenu mjera zaštite zdravlja i
sigurnosti na radu, nije moguće zaštititi radnika od štetnih utjecaja,
radno vrijeme se skraćuje razmjerno štetnom utjecaju uvjeta rada na
zdravlje i radnu sposobnost radnika.

\(2\) Poslovi iz stavka 1. ovoga članka te trajanje radnog vremena na
takvim poslovima utvrđuju se posebnim propisom.

\(3\) Radnik koji radi na poslovima iz stavka 1. ovoga članka, ne smije
na takvim poslovima raditi duže od radnog vremena utvrđenog stavkom 2.
ovoga članka, niti se smije na takvim poslovima zaposliti kod drugog
poslodavca.

\(4\) Kolektivnim ugovorom ili ugovorom o radu može se ugovoriti da
radnik koji na poslovima iz stavka 1. ovoga članka ne radi u punom
radnom vremenu, dio radnoga vremena, najduže do punog radnog vremena,
radi na nekim drugim poslovima koji nemaju narav poslova iz stavka 1.
ovoga članka.

\(5\) Pri ostvarivanju prava na plaću i drugih prava iz radnog odnosa
ili u vezi s radnim odnosom, skraćeno radno vrijeme iz stavka 1. ovoga
članka izjednačuje se s punim radnim vremenom.

Prekovremeni rad

Članak 65. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) U slučaju više sile, izvanrednog povećanja opsega poslova i u
drugim sličnim slučajevima prijeke potrebe, radnik je na pisani zahtjev
poslodavca dužan raditi duže od punog, odnosno nepunog radnog vremena
(prekovremeni rad).

\(2\) Iznimno od stavka 1. ovoga članka, ako priroda prijeke potrebe
onemogućava poslodavca da prije početka prekovremenog rada uruči radniku
pisani zahtjev, usmeni zahtjev poslodavac je dužan pisano potvrditi u
roku od sedam dana od dana kada je prekovremeni rad naložen.

\(3\) Ako radnik radi prekovremeno, ukupno trajanje rada radnika ne
smije biti duže od pedeset sati tjedno.

\(4\) Prekovremeni rad pojedinog radnika ne smije trajati duže od sto
osamdeset sati godišnje, osim ako je ugovoreno kolektivnim ugovorom, u
kojem slučaju ne smije trajati duže od dvjesto pedeset sati godišnje.

\(5\) Zabranjen je prekovremeni rad maloljetnika.

\(6\) Trudnica, roditelj s djetetom do osam godina života te radnik koji
radi u nepunom radnom vremenu kod više poslodavaca mogu raditi
prekovremeno samo ako dostave poslodavcu pisanu izjavu o dobrovoljnom
pristanku na takav rad, osim u slučaju više sile.

\(7\) Matični poslodavac može radniku koji radi u dodatnom radu naložiti
prekovremeni rad samo ako radnik dostavi poslodavcu pisanu izjavu o
dobrovoljnom pristanku na takav rad, osim u slučaju više sile.

\(8\) Poslodavac kod kojeg radnik obavlja dodatan rad ne smije naložiti
prekovremeni rad, osim u slučaju više sile.

Nejednaki raspored radnog vremena

Članak 66. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Ako je radno vrijeme radnika nejednako raspoređeno, razdoblje
takvog rasporeda ne može biti kraće od mjesec dana ni duže od jedne
godine te tijekom tako utvrđenog rasporeda radno vrijeme mora odgovarati
radnikovu ugovorenom punom ili nepunom radnom vremenu.

\(2\) Ako je radno vrijeme radnika nejednako raspoređeno, radnik u
tjednu može raditi najviše do 50 sati, uključujući prekovremeni rad.

\(3\) Ako je radno vrijeme radnika nejednako raspoređeno, radnik može
raditi najviše do 60 sati tjedno, ako je tako ugovoreno kolektivnim
ugovorom, uključujući prekovremeni rad.

\(4\) Ako je radno vrijeme radnika nejednako raspoređeno, radnik u
svakom razdoblju od četiri uzastopna mjeseca ne smije raditi duže od
prosječno 48 sati tjedno, uključujući prekovremeni rad.

\(5\) Nejednaki raspored radnog vremena može se kolektivnim ugovorom
urediti kao ukupan fond radnih sati u razdoblju trajanja nejednakog
rasporeda, bez ograničenja iz stavaka 2. i 3. ovoga članka, ali ukupan
fond sati, uključujući i prekovremeni rad, ne može biti veći od
prosječnih 45 sati tjedno u razdoblju od četiri mjeseca.

\(6\) Razdoblje iz stavaka 4. i 5. ovoga članka može se kolektivnim
ugovorom ugovoriti za razdoblje od šest mjeseci.

\(7\) Tijekom razdoblja trajanja nejednakog rasporeda radnog vremena
raspored radnika može se promijeniti samo za preostalo utvrđeno
razdoblje nejednakog rasporeda radnog vremena.

\(8\) Ako i prije isteka utvrđenog razdoblja nejednakog rasporeda radnog
vremena radno vrijeme radnika već odgovara njegovu ugovorenom punom,
odnosno nepunom radnom vremenu, poslodavac će tom radniku tijekom
preostalog utvrđenog razdoblja naložiti prekovremeni rad, ako ima
potrebu za radom toga radnika.

\(9\) Ako je radnik kojem radni odnos prestaje zbog isteka ugovora o
radu sklopljenog na određeno vrijeme radio duže od prosječnog ugovorenog
punog, odnosno nepunog radnog vremena, broj sati veći od prosječnog
ugovorenog punog, odnosno nepunog radnog vremena smatrat će se
prekovremenim radom.

\(10\) Razdoblja godišnjeg odmora i privremene nesposobnosti za rad ne
uračunavaju se u razdoblje od četiri mjeseca, odnosno šest mjeseci iz
stavaka 4., 5. i 6. ovoga članka.

Preraspodjela radnog vremena

Članak 67.

\(1\) Ako narav posla to zahtijeva, puno ili nepuno radno vrijeme može
se preraspodijeliti tako da tijekom razdoblja koje ne može biti duže od
dvanaest neprekidnih mjeseci, u jednom razdoblju traje duže, a u drugom
razdoblju kraće od punog ili nepunog radnog vremena, na način da
prosječno radno vrijeme tijekom trajanja preraspodjele ne smije biti
duže od punog ili nepunog radnog vremena.

\(2\) Ako preraspodjela radnog vremena nije ugovorena i uređena
kolektivnim ugovorom, odnosno sporazumom sklopljenim između radničkog
vijeća i poslodavca, poslodavac je dužan utvrditi plan
preraspodijeljenog radnog vremena s naznakom poslova i broja radnika
uključenih u preraspodijeljeno radno vrijeme, te takav plan
preraspodjele prethodno dostaviti inspektoru rada.

\(3\) Preraspodijeljeno radno vrijeme ne smatra se prekovremenim radom.

\(4\) Ako je radno vrijeme preraspodijeljeno, ono tijekom razdoblja u
kojem traje duže od punog ili nepunog radnog vremena, uključujući i
prekovremeni rad, ne smije biti duže od četrdeset osam sati tjedno.

\(5\) Iznimno od odredbe stavka 4. ovoga članka, preraspodijeljeno radno
vrijeme tijekom razdoblja u kojem traje duže od punog ili nepunog radnog
vremena može trajati duže od četrdeset osam sati tjedno, ali ne duže od
pedeset šest sati tjedno, odnosno šezdeset sati tjedno ako poslodavac
posluje sezonski, pod uvjetom da je isto predviđeno kolektivnim ugovorom
i da radnik dostavi poslodavcu pisanu izjavu o dobrovoljnom pristanku na
takav rad.

\(6\) Radnik koji u preraspodijeljenom radnom vremenu ne pristane na rad
duži od četrdeset osam sati tjedno, ne smije zbog toga trpjeti štetne
posljedice.

\(7\) Poslodavac je dužan inspektoru rada, na njegov zahtjev, dostaviti
popis radnika koji su dali pisanu izjavu iz stavka 5. ovoga članka.

\(8\) Preraspodijeljeno radno vrijeme u razdoblju u kojem traje duže od
punog ili nepunog radnog vremena može trajati najduže četiri mjeseca,
osim ako kolektivnim ugovorom nije drukčije određeno, u kojem slučaju ne
može trajati duže od šest mjeseci.

\(9\) Ugovor o radu na određeno vrijeme za poslove koji se obavljaju u
preraspodijeljenom radnom vremenu, sklapa se u trajanju u kojem
radnikovo prosječno radno vrijeme mora odgovarati ugovorenom punom ili
nepunom radnom vremenu.

Zaštita određenih kategorija radnika

Članak 68. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Maloljetnik ne smije raditi duže od osam sati tijekom razdoblja od
24 sata.

\(2\) Trudnica, roditelj s djetetom do osam godina života, radnik koji
radi s polovicom punog radnog vremena, koji radi s polovicom punog
radnog vremena radi pojačane njege djeteta ili radi s polovicom punog
radnog vremena radi skrbi i njege djeteta s težim smetnjama u razvoju u
skladu s propisom o rodiljnim i roditeljskim potporama, radnik koji radi
u nepunom radnom vremenu kod više poslodavaca te radnik koji radi u
dodatnom radu mogu raditi u nejednakom rasporedu i preraspodjeli radnog
vremena samo ako dostave poslodavcu pisanu izjavu o dobrovoljnom
pristanku na takav rad.

\(3\) Radnik s djetetom do osam godina života te radnik koji pruža
osobnu skrb iz članka 17.c ovoga Zakona, a koji je kod poslodavca u
radnom odnosu proveo šest mjeseci, bez obzira na to je li ugovor o radu
sklopljen na određeno ili na neodređeno vrijeme, zbog svojih osobnih
potreba može od poslodavca, za određeno vremensko razdoblje, zatražiti
izmjenu ugovora o radu kojim se mijenja ugovoreno puno radno vrijeme
radnika na nepuno radno vrijeme, odnosno zatražiti promjenu ili
prilagodbu rasporeda radnog vremena.

\(4\) Radnik je, radi ostvarivanja svojih prava, dužan pisanim putem
obavijestiti poslodavca o postojanju okolnosti iz stavka 3. ovoga
članka.

\(5\) Poslodavac je dužan, uzimajući u obzir potrebe organizacije rada,
razmotriti mogućnost izmjene ugovora o radu, odnosno promjene ili
prilagodbe rasporeda radnog vremena radnika iz stavka 3. ovoga članka te
mu u razumnom roku, a najkasnije u roku od 15 dana od dana podnesenog
zahtjeva, odgovoriti pisanim putem, uz obrazloženje u slučaju odbijanja
zahtjeva ili njegova usvajanja s odgodnim početkom primjene.

\(6\) U slučaju iz stavka 5. ovoga članka, radnik koji je s poslodavcem
privremeno ugovorio izmjenu ugovora o radu ili je dogovorio promjenu ili
prilagodbu rasporeda radnog vremena može poslodavcu predložiti da i
prije isteka vremena na koji je sklopljen izmijenjeni ugovor o radu, ili
prije isteka razdoblja u kojem je promijenjen ili prilagođen raspored
radnog vremena, poslove ponovno obavlja u ugovorenom radnom vremenu ili
prema rasporedu koji je utvrdio poslodavac.

\(7\) Poslodavac je, uzimajući u obzir potrebe radnika i potrebe
organizacije rada, dužan pisanim putem odgovoriti radniku na zahtjev iz
stavka 6. ovoga članka u razumnom roku, a najkasnije u roku od 15 dana
od zaprimanja zahtjeva.

Ograničenja radi posebne zaštite djeteta i maloljetnika

Članak 68.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) U okviru učenja temeljenog na radu u skladu s propisom o
strukovnom obrazovanju, dijete s navršenih 14 godina koje više ne pohađa
obvezno osnovno obrazovanje ne smije obavljati poslove duže od osam sati
dnevno i 40 sati tjedno, neovisno o tome obavlja li rad kod jednog ili
više poslodavaca.

\(2\) U okviru obavljanja povremenog rada redovitog učenika u skladu s
propisom o obavljanju djelatnosti u svezi sa zapošljavanjem, dijete s
navršenih 14 godina koje više ne pohađa obvezno osnovno obrazovanje ne
smije obavljati poslove duže od sedam sati dnevno i 35 sati tjedno za
poslove koji u razdoblju kada nema nastave traju duže od tjedan dana.

\(3\) Ograničenje trajanja rada iz stavka 2. ovoga članka povećava se na
osam sati dnevno i 40 sati tjedno u slučaju rada maloljetnika, neovisno
o tome obavlja li rad kod jednog ili više poslodavaca.

\(4\) Osobe iz stavaka 1. i 2. ovoga članka imaju pravo na dnevni odmor
od najmanje 14 sati neprekidno tijekom vremenskog razdoblja od 24 sata.

\(5\) Pravo na stanku i tjedni odmor propisano za maloljetnika člancima
73. i 75. ovoga Zakona na odgovarajući se način primjenjuje i na dijete.

\(6\) Zabrana i ograničenja noćnog rada propisana za maloljetnika
člancima 69. i 70. ovoga Zakona na odgovarajući se način primjenjuju i
na dijete.

Noćni rad

Članak 69.

\(1\) Noćni rad je rad koji se obavlja u vremenu između dvadeset dva
sata uvečer i šest sati ujutro idućega dana, a u poljoprivredi između
dvadeset dva sata uvečer i pet sati ujutro idućega dana, ako za određeni
slučaj, ovim ili drugim zakonom, drugim propisom, kolektivnim ugovorom
ili sporazumom sklopljenim između poslodavca i radničkog vijeća nije
drukčije određeno.

\(2\) Za maloljetnike zaposlene u industriji, rad u vremenu između
devetnaest sati uvečer i sedam sati ujutro idućega dana, smatra se
noćnim radom.

\(3\) Za maloljetnike zaposlene izvan industrije, rad u vremenu između
dvadeset sati uvečer i šest sati ujutro idućega dana, smatra se noćnim
radom.

\(4\) Ministar pravilnikom propisuje koje se djelatnosti u smislu stavka
2. ovoga članka smatraju industrijom.

\(5\) Noćni radnik je radnik koji prema svom dnevnom rasporedu radnog
vremena redovito radi najmanje tri sata u vremenu noćnog rada, ili koji
tijekom uzastopnih dvanaest mjeseci radi najmanje trećinu svoga radnog
vremena u vremenu noćnoga rada.

\(6\) Noćni radnik ne smije tijekom razdoblja od četiri mjeseca u noćnom
radu raditi duže od prosječnih osam sati tijekom svakih dvadeset četiri
sata.

\(7\) Ako je temeljem procjene opasnosti izrađene u skladu s posebnim
propisima o zaštiti na radu, noćni radnik na radu izložen osobitoj
opasnosti ili teškom fizičkom ili mentalnom naporu, poslodavac je takvom
radniku dužan utvrditi raspored radnog vremena tako da ne radi više od
osam sati tijekom razdoblja od dvadeset četiri sata u kojem radi noću.

Zabrana noćnog rada

Članak 70.

\(1\) Zabranjen je noćni rad maloljetnika, osim ako je takav rad
privremeno prijeko potreban u djelatnostima koje su uređene posebnim
propisima, a ne mogu ga obaviti punoljetni radnici, u kojem slučaju
maloljetnik ne smije raditi u razdoblju od ponoći do četiri sata ujutro,
niti smije raditi duže od osam sati tijekom razdoblja od dvadeset četiri
sata u kojem radi noću.

\(2\) U slučaju noćnog rada iz stavka 1. ovoga članka, poslodavac je
dužan osigurati da se takav rad obavlja pod nadzorom punoljetne osobe.

Rad u smjenama

Članak 71.

\(1\) Rad u smjenama je organizacija rada kod koje dolazi do izmjene
radnika na istim poslovima i istom mjestu rada u skladu s rasporedom
radnog vremena, koji može biti prekinut ili neprekinut.

\(2\) Smjenski radnik je radnik koji, kod poslodavca kod kojeg je rad
organiziran u smjenama, tijekom jednog tjedna ili jednog mjeseca na
temelju rasporeda radnog vremena, posao obavlja u različitim smjenama.

\(3\) Ako je rad organiziran u smjenama koje uključuju i noćni rad, mora
se osigurati izmjena smjena tako da radnik u noćnoj smjeni radi
uzastopce najduže jedan tjedan.

Obveze poslodavca prema noćnim i smjenskim radnicima

Članak 72.

\(1\) Poslodavac je pri organizaciji noćnog rada ili rada u smjeni dužan
voditi osobitu brigu o organizaciji rada prilagođenoj radniku te o
sigurnosnim i zdravstvenim uvjetima u skladu s naravi posla koji se
obavlja noću ili u smjeni.

\(2\) Poslodavac je dužan noćnim i smjenskim radnicima osigurati
sigurnost i zdravstvenu zaštitu u skladu s naravi posla koji se obavlja,
kao i sredstva zaštite i prevencije koja odgovaraju i primjenjuju se na
sve ostale radnike i dostupna su u svako doba.

\(3\) Noćnom radniku, poslodavac je dužan prije početka toga rada, kao i
redovito tijekom trajanja rada noćnog radnika, omogućiti zdravstvene
preglede u skladu s propisom iz stavka 8. ovoga članka.

\(4\) Iznimno od stavka 3. ovoga članka, noćni radnik koji radi na
poslovima s posebnim uvjetima rada u skladu s propisima zaštite na radu,
zdravstveni pregled obavlja u skladu s tim propisima.

\(5\) Troškove zdravstvenog pregleda iz stavka 3. ovoga članka snosi
poslodavac.

\(6\) Ako se zdravstvenim pregledom iz stavka 3. ovoga članka utvrdi da
noćni radnik zbog noćnog rada ima zdravstvenih problema, poslodavac mu
je dužan rasporedom radnog vremena osigurati obavljanje istih poslova
izvan noćnog rada.

\(7\) Ako poslodavac radniku iz stavka 6. ovoga članka ne može osigurati
obavljanje poslova izvan noćnoga rada, dužan mu je ponuditi sklapanje
ugovora o radu za obavljanje poslova izvan noćnoga rada za koje je
sposoban, a koji, što je više moguće, moraju odgovarati poslovima na
kojima je radnik prethodno radio.

\(8\) Ministar pravilnikom propisuje sadržaj, način i rokove
zdravstvenih pregleda iz stavka 3. ovoga članka.

#### 9. ODMORI I DOPUSTI

Stanka

Članak 73.

\(1\) Radnik koji radi najmanje šest sati dnevno, ima svakoga radnog
dana pravo na odmor (stanku) od najmanje trideset minuta, osim ako
posebnim zakonom nije drukčije određeno.

\(2\) Maloljetnik koji radi najmanje četiri i pol sata dnevno, ima
svakoga radnog dana pravo na odmor (stanku) od najmanje trideset minuta
neprekidno.

\(3\) Radnik, odnosno maloljetnik koji u nepunom radnom vremenu radi kod
dva ili više poslodavaca, a ukupno dnevno radno vrijeme kod svih
poslodavaca traje najmanje šest, odnosno četiri i pol sata, pravo na
stanku ostvaruje kod svakog poslodavca razmjerno ugovorenom nepunom
radnom vremenu.

\(4\) Vrijeme odmora iz stavaka 1., 2. i 3. ovoga članka ubraja se u
radno vrijeme.

\(5\) Ako posebna narav posla ne omogućuje prekid rada radi korištenja
odmora iz stavka 1. ovoga članka, kolektivnim ugovorom, sporazumom
sklopljenim između radničkog vijeća i poslodavca ili ugovorom o radu
uredit će se vrijeme i način korištenje ovoga odmora.

Dnevni odmor

Članak 74.

\(1\) Tijekom svakog vremenskog razdoblja od dvadeset četiri sata,
radnik ima pravo na dnevni odmor od najmanje dvanaest sati neprekidno.

\(2\) Iznimno od stavka 1. ovoga članka, poslodavac je dužan punoljetnom
radniku koji radi na sezonskim poslovima, a koji se obavljaju u dva
navrata tijekom radnog dana, osigurati pravo na dnevni odmor u trajanju
od najmanje osam sati neprekidno.

\(3\) Radniku iz stavka 2. ovoga članka, mora se omogućiti korištenje
zamjenskog dnevnog odmora odmah po okončanju razdoblja koje je proveo na
radu zbog kojeg dnevni odmor nije koristio, odnosno koristio ga je u
kraćem trajanju.

Tjedni odmor

Članak 75.

\(1\) Radnik ima pravo na tjedni odmor u neprekidnom trajanju od
najmanje dvadeset četiri sata, kojem se pribraja dnevni odmor iz članka
74. ovoga Zakona.

\(2\) Maloljetnik ima pravo na tjedni odmor u neprekidnom trajanju od
najmanje četrdeset osam sati.

\(3\) Odmor iz stavaka 1. i 2. ovoga članka radnik koristi nedjeljom, te
u dan koji nedjelji prethodi, odnosno iza nje slijedi.

\(4\) Ako radnik ne može koristiti odmor u trajanju iz stavaka 1. i 2.
ovoga članka, mora mu se za svaki radni tjedan omogućiti korištenje
zamjenskog tjednog odmora odmah po okončanju razdoblja koje je proveo na
radu, zbog kojeg tjedni odmor nije koristio ili ga je koristio u kraćem
trajanju.

\(5\) Iznimno, radnicima koji zbog obavljanja posla u različitim
smjenama ili objektivno nužnih tehničkih razloga ili zbog organizacije
rada ne mogu iskoristiti odmor u trajanju iz stavka 1. ovoga članka,
pravo na tjedni odmor može biti određeno u neprekidnom trajanju od
najmanje dvadeset četiri sata, kojem se ne pribraja dnevni odmor iz
članka 74. ovoga Zakona.

Pravo na godišnji odmor

Članak 76.

Radnik ima pravo na plaćeni godišnji odmor za svaku kalendarsku godinu.

Trajanje godišnjeg odmora

Članak 77. (NN [93/14](https://www.zakon.hr/cms.htm?id=26185),
[46/23](https://www.zakon.hr/cms.htm?id=56707))

\(1\) Radnik ima za svaku kalendarsku godinu pravo na godišnji odmor od
najmanje četiri tjedna, a maloljetnik i radnik koji radi na poslovima na
kojima, uz primjenu mjera zaštite zdravlja i sigurnosti na radu, nije
moguće zaštititi radnika od štetnih utjecaja u trajanju od najmanje pet
tjedana.

\(2\) Kolektivnim ugovorom, sporazumom sklopljenim između radničkog
vijeća i poslodavca, pravilnikom o radu ili ugovorom o radu može se
utvrditi trajanje godišnjeg odmora duže od najkraćega propisanog
stavkom 1. ovoga članka.

\(3\) Radnik koji se prvi put zaposli ili koji ima prekid između dva
radna odnosa duži od osam dana, stječe pravo na godišnji odmor određen
na način iz stavaka 1. i 2. ovoga članka, nakon šest mjeseci neprekidnog
radnog odnosa kod toga poslodavca.

Razmjerni dio godišnjeg odmora

Članak 78.

\(1\) Radnik koji nije ispunio uvjet za stjecanje prava na godišnji
odmor na način propisan člankom 77. stavkom 3. ovoga Zakona, ima pravo
na razmjeran dio godišnjeg odmora, koji se utvrđuje u trajanju od jedne
dvanaestine godišnjeg odmora iz članka 77. stavaka 1. i 2. ovoga Zakona,
za svaki mjesec trajanja radnog odnosa.

\(2\) Iznimno od članka 77. ovoga Zakona, radnik kojem prestaje radni
odnos, za tu kalendarsku godinu ostvaruje pravo na razmjeran dio
godišnjeg odmora.

\(3\) Poslodavac koji je radniku iz stavka 2. ovoga članka, prije
prestanka radnog odnosa omogućio korištenje godišnjeg odmora u trajanju
dužem od onog koji bi mu pripadao, nema pravo od radnika tražiti
vraćanje naknade plaće isplaćene za korištenje godišnjeg odmora.

Utvrđivanje godišnjeg odmora

Članak 79.

\(1\) Godišnji odmor iz članaka 77. i 78. ovoga Zakona radniku se
utvrđuje brojem radnih dana ovisno o radnikovom tjednom rasporedu radnog
vremena.

\(2\) Blagdani i neradni dani određeni zakonom, razdoblje privremene
nesposobnosti za rad koje je utvrdio ovlašteni liječnik, te dani
plaćenog dopusta, ne uračunavaju se u trajanje godišnjeg odmora.

\(3\) Iznimno od odredbe stavka 2. ovoga članka, ako bi po rasporedu
radnog vremena radnik na dan blagdana ili neradnog dana određenog
zakonom trebao raditi, a toga dana na svoj zahtjev koristi godišnji
odmor, u trajanje godišnjeg odmora uračunava se i taj dan.

\(4\) Pri izračunavanju trajanja godišnjeg odmora na način iz članka 78.
stavaka 1. i 2. ovoga Zakona, najmanje polovica dana godišnjeg odmora
zaokružuje se na cijeli dan godišnjeg odmora, a najmanje polovica
mjeseca rada zaokružuje se na cijeli mjesec.

\(5\) Kada radniku radni odnos prestaje točno u polovici mjeseca koji
ima parni broj dana, pravo na jednu dvanaestinu godišnjeg odmora za taj
mjesec ostvaruje kod poslodavca kod kojeg mu prestaje radni odnos.

Ništetnost odricanja od prava na godišnji odmor

Članak 80.

Ništetan je sporazum o odricanju od prava na godišnji odmor, odnosno o
isplati naknade umjesto korištenja godišnjeg odmora.

Naknada plaće za vrijeme godišnjeg odmora

Članak 81.

Za vrijeme korištenja godišnjeg odmora radnik ima pravo na naknadu plaće
u visini određenoj kolektivnim ugovorom, pravilnikom o radu ili ugovorom
o radu, a najmanje u visini njegove prosječne mjesečne plaće u prethodna
tri mjeseca (uračunavajući sva primanja u novcu i naravi koja
predstavljaju naknadu za rad).

Naknada za neiskorišteni godišnji odmor

Članak 82.

\(1\) U slučaju prestanka ugovora o radu poslodavac je dužan radniku
koji nije iskoristio godišnji odmor isplatiti naknadu umjesto korištenja
godišnjeg odmora.

\(2\) Naknada iz stavka 1. ovoga članka određuje se razmjerno broju dana
neiskorištenoga godišnjeg odmora.

Korištenje godišnjeg odmora u dijelovima

Članak 83.

Ako radnik koristi godišnji odmor u dijelovima, mora tijekom kalendarske
godine za koju ostvaruje pravo na godišnji odmor iskoristi najmanje dva
tjedna u neprekidnom trajanju, osim ako se radnik i poslodavac drukčije
ne dogovore, pod uvjetom da je ostvario pravo na godišnji odmor u
trajanju dužem od dva tjedna.

Prenošenje godišnjeg odmora u sljedeću kalendarsku godinu

Članak 84.

\(1\) Neiskorišteni dio godišnjeg odmora u trajanju dužem od dijela
godišnjeg odmora iz članka 83. ovoga Zakona radnik može prenijeti i
iskoristiti najkasnije do 30. lipnja sljedeće kalendarske godine.

\(2\) Radnik koji je ostvario pravo na razmjerni dio godišnjeg odmora u
trajanju kraćem od dijela godišnjeg odmora iz članka 83. ovoga Zakona,
može taj dio godišnjeg odmora prenijeti i iskoristiti najkasnije do 30.
lipnja sljedeće kalendarske godine.

\(3\) Radnik ne može prenijeti u sljedeću kalendarsku godinu dio
godišnjeg odmora iz članka 83. ovoga Zakona ako mu je bilo omogućeno
korištenje toga odmora.

\(4\) Godišnji odmor, odnosno dio godišnjeg odmora koji je prekinut ili
nije korišten u kalendarskoj godini u kojoj je stečen, zbog bolesti te
korištenja prava na rodiljni, roditeljski i posvojiteljski dopust te
dopust radi skrbi i njege djeteta s težim smetnjama u razvoju, radnik
ima pravo iskoristiti po povratku na rad, a najkasnije do 30. lipnja
sljedeće kalendarske godine.

\(5\) Iznimno od stavka 4. ovoga članka, godišnji odmor, odnosno dio
godišnjeg odmora koji radnik zbog korištenja prava na rodiljni,
roditeljski i posvojiteljski dopust te dopust radi skrbi i njege djeteta
s težim smetnjama u razvoju nije mogao iskoristiti ili njegovo
korištenje poslodavac nije omogućio do 30. lipnja sljedeće kalendarske
godine, radnik ima pravo iskoristiti do kraja kalendarske godine u kojoj
se vratio na rad.

\(6\) Član posade broda, radnik na radu u inozemstvu ili radnik koji je
vršio dužnost i prava državljana u obrani, može godišnji odmor u
cijelosti iskoristiti u sljedećoj kalendarskoj godini.

Raspored korištenja godišnjeg odmora

Članak 85.

\(1\) Raspored korištenja godišnjeg odmora utvrđuje poslodavac, u skladu
s kolektivnim ugovorom, pravilnikom o radu, ugovorom o radu i ovim
Zakonom, najkasnije do 30. lipnja tekuće godine.

\(2\) Radniku koji radi u nepunom radnom vremenu kod dva ili kod više
poslodavaca, a poslodavci ne postignu sporazum o istodobnom korištenju
godišnjeg odmora, dužni su mu omogućiti korištenje godišnjeg odmora
prema njegovu zahtjevu.

\(3\) Pri utvrđivanju rasporeda korištenja godišnjeg odmora moraju se
uzeti u obzir potrebe organizacije rada te mogućnosti za odmor
raspoložive radnicima.

\(4\) Poslodavac mora radnika najmanje petnaest dana prije korištenja
godišnjeg odmora obavijestiti o trajanju godišnjeg odmora i razdoblju
njegova korištenja.

\(5\) Jedan dan godišnjeg odmora radnik ima pravo, uz obvezu da o tome
obavijesti poslodavca najmanje tri dana prije njegova korištenja,
koristiti kada on to želi, osim ako posebno opravdani razlozi na strani
poslodavca to onemogućuju.

Plaćeni dopust

Članak 86. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Tijekom kalendarske godine radnik ima pravo na oslobođenje od
obveze rada uz naknadu plaće (plaćeni dopust) za važne osobne potrebe
(sklapanje braka, rođenje djeteta, teža bolest ili smrt člana uže
obitelji i sl.).

\(2\) Radnik ima pravo na dopust iz stavka 1. ovoga članka u ukupnom
trajanju od sedam radnih dana godišnje, ako to nije drukčije uređeno
kolektivnim ugovorom, pravilnikom o radu ili ugovorom o radu.

\(3\) Članom uže obitelji u smislu ovoga Zakona smatraju se supružnik,
srodnici po krvi u pravoj liniji i njihovi supružnici, braća i sestre,
pastorčad i posvojenici, djeca povjerena na čuvanje i odgoj ili djeca na
skrbi izvan vlastite obitelji, očuh i maćeha, posvojitelj i osoba koju
je radnik dužan po zakonu uzdržavati te osoba koja s radnikom živi u
izvanbračnoj zajednici, u životnom partnerstvu ili neformalnom životnom
partnerstvu.

\(4\) Radnik ima pravo na plaćeni dopust za vrijeme obrazovanja,
osposobljavanja i usavršavanja te obrazovanja za potrebe radničkog
vijeća ili sindikalnog rada, pod uvjetima, u trajanju i uz naknadu
određenu kolektivnim ugovorom, sporazumom sklopljenim između radničkog
vijeća i poslodavca ili pravilnikom o radu.

\(5\) Radnik po osnovi svakog darivanja krvi ostvaruje pravo na jedan
plaćeni slobodan dan koji koristi na dan darivanja krvi ili prvi idući
radni dan, osim ako se s poslodavcem ne dogovori drukčije ili je
kolektivnim ugovorom, sporazumom sklopljenim između radničkog vijeća i
poslodavca, pravilnikom o radu ili ugovorom o radu drukčije uređeno.

\(6\) Pod darivanjem krvi iz stavka 5. ovoga članka smatra se i
darivanje krvnog sastojka za pripremu krvnog pripravka namijenjenog za
transfuzijsko liječenje, koje se provodi prema pozivu koji je ovlaštena
ustanova, u skladu s posebnim propisom, uputila osobno davatelju krvi.

\(7\) O namjeri darivanja krvi radnik je dužan, ako je to moguće,
obavijestiti poslodavca najmanje tri dana unaprijed.

\(8\) Pravo iz stavka 5. ovoga članka radnik ostvaruje neovisno o opsegu
korištenja prava na plaćeni dopust po drugoj osnovi.

\(9\) Za stjecanje prava iz radnog odnosa ili u vezi s radnim odnosom
razdoblja plaćenog dopusta smatraju se vremenom provedenim na radu.

\(10\) Plaćeni dopust iz stavka 1. ovoga članka radnik koristi u vrijeme
ili neposredno nakon nastanka događaja zbog kojeg ostvaruje pravo na
njegovo korištenje.

Neplaćeni dopust

Članak 87.

\(1\) Poslodavac može radniku na njegov zahtjev odobriti neplaćeni
dopust.

\(2\) Za vrijeme neplaćenoga dopusta prava i obveze iz radnog odnosa ili
u vezi s radnim odnosom miruju, ako zakonom nije drukčije određeno.

\(3\) Radnik ima pravo na neplaćeni dopust u ukupnom trajanju od pet
radnih dana godišnje za pružanje osobne skrbi.

\(4\) Pod pružanjem osobne skrbi, u smislu ovoga Zakona, smatra se skrb
koju radnik pruža članu uže obitelji ili osobi koja živi u istom
kućanstvu i koja joj je potrebna zbog ozbiljnog zdravstvenog razloga.

\(5\) Pod istim kućanstvom, u smislu ovoga Zakona, smatra se zajednica
osoba određena propisom kojim se uređuje socijalna skrb.

\(6\) Poslodavac može, u svrhu odobravanja prava na dopust za pružanje
osobne skrbi, zatražiti od radnika dokaz o postojanju ozbiljnog
zdravstvenog razloga osobe iz stavka 4. ovoga članka.

\(7\) Tijekom razdoblja korištenja prava na pružanje osobne skrbi
poslodavac ne smije radnika koji se koristi tim pravom odjaviti iz
obveznih osiguranja prema propisima o obveznim osiguranjima.

Odsutnost s posla

Članak 87.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Radnik ima pravo na odsutnost s posla jedan dan u kalendarskoj
godini kada je zbog osobito važnog i hitnog obiteljskog razloga
uzrokovanog bolešću ili nesretnim slučajem prijeko potrebna njegova
trenutačna nazočnost.

\(2\) Za stjecanje prava iz radnog odnosa ili u vezi s radnim odnosom,
razdoblje odsutnosti s posla iz stavka 1. ovoga članka smatra se
vremenom provedenim na radu.

\(3\) Duže trajanje odsutnosti iz stavka 1. ovoga članka, kao i naknada
plaće za to vrijeme mogu se utvrditi kolektivnim ugovorom, pravilnikom o
radu ili ugovorom o radu.

#### 10. MOGUĆNOST DRUKČIJEG UREĐENJA RADNOG VREMENA, NOĆNOG RADA I ODMORA

Mogućnost drukčijeg uređenja za određene kategorije radnika

Članak 88. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Na pomorce, stručne i druge radnike na pomorskim objektima,
uključujući i pomorske objekte s obilježjima javnog broda u smislu
propisa o pomorstvu, te na radnike na pomorskim ribarskim plovilima u
smislu propisa o morskom ribarstvu ne primjenjuju se odredbe ovoga
Zakona o radnom vremenu, stanci te o dnevnom i tjednom odmoru.

\(2\) Ministar, uz prethodnu suglasnost ministra nadležnog za ribarstvo,
donosi pravilnik o radnom vremenu, odmorima i dopustima radnika na
pomorskim ribarskim plovilima.

\(3\) Na radnike za koje, zbog posebnosti njihovih poslova, radno
vrijeme nije moguće mjeriti ili unaprijed odrediti ili ga radnici
određuju samostalno (radnik koji ima status rukovodeće osobe, radnik
član obitelji poslodavca fizičke osobe koji živi u zajedničkom kućanstvu
s poslodavcem i koji u radnom odnosu obavlja određene poslove za
poslodavca i slično), ne primjenjuju se odredbe ovoga Zakona o najdužem
trajanju tjednog radnog vremena i razdoblju iz članka 66. stavka 8.
ovoga Zakona, noćnom radu, te dnevnom i tjednom odmoru, ako su s
poslodavcem ugovorili samostalnost u njihovu određivanju.

\(4\) Pod rukovodećim osobljem iz stavka 3. ovoga članka, smatra se
radnik koji je ovlašten voditi poslove poslodavca, samostalno
zaključivati pravne poslove u ime i za račun poslodavca, kojem raspored
radnog vremena nije moguće unaprijed odrediti i koji o tom rasporedu
samostalno odlučuje.

\(5\) Poslodavac je dužan obavijestiti radničko vijeće o ugovorima
sklopljenim s radnicima iz stavka 3. ovoga članka.

Mogućnost drukčijeg uređenja propisom ili kolektivnim ugovorom

Članak 89.

\(1\) Ako posebnim propisom nije drukčije uređeno, poslodavac može za
punoljetne radnike urediti iznimke od primjene odredbi o trajanju rada
noćnog radnika, dnevnom i tjednom odmoru, pod uvjetom da je radniku
osiguran zamjenski odmor u skladu sa stavcima 2. i 3. ovoga članka, u
kojem je poslodavac obvezan omogućiti ostvarenje toga prava, i to:

1\) ako je to nužno zbog udaljenosti između mjesta rada radnika i
njegova prebivališta ili zbog udaljenosti između različitih mjesta rada
radnika

2\) ako se radi o djelatnosti zaštite osoba i imovine, kada obavljanje
poslova zahtijeva stalnu prisutnost

3\) ako se radi o djelatnosti pružanja usluga ili proizvodnje u
neprekidnom trajanju, osobito o:

-- uslugama vezanim uz prijam, liječenje i njegu u bolnicama ili sličnim
ustanovama te uslugama u domovima socijalne skrbi ili drugim pravnim
osobama koje obavljaju djelatnost socijalne skrbi i u zatvorima

-- radu radnika u lukama i zračnim lukama

-- uslugama izravno vezanim uz tisak, radio, televiziju,
kinematografiju, poštu i elektroničku komunikaciju, hitnu pomoć,
vatrogastvo i civilnu zaštitu

-- proizvodnji, prijenosu i distribuciji plina, vode, električne
energije, skupljanju i odvozu kućnoga otpada i pogonima za spaljivanje

-- industriji u kojoj se rad ne može prekidati zbog tehnoloških razloga

-- djelatnosti istraživanja i razvoja

-- djelatnosti prijevoza putnika u javnom gradskom prijevozu

4\) ako se radi o djelatnosti s izraženom promjenom intenziteta
aktivnosti, a osobito u:

-- poljoprivredi

-- turizmu

-- poštanskim uslugama

5\) ako se radi o radu radnika u djelatnosti željezničkog prometa, čiji
rad nije neprekidan već se obavlja po potrebi, koji radno vrijeme
provodi u vlaku ili čiji je rad vezan uz vozni red

6\) u slučaju više sile te nastupa izvanrednih i nepredvidivih okolnosti
i događaja.

\(2\) U slučaju iz stavka 1. ovoga članka, radniku se ne može odrediti
dnevni odmor u neprekidnom trajanju kraćem od deset sati dnevno, niti
tjedni odmor u neprekidnom trajanju kraćem od dvadeset sati.

\(3\) Iznimno od stavka 2. ovoga članka, dnevni odmor se može
kolektivnim ugovorom odrediti u najkraćem trajanju od osam sati.

\(4\) Radniku se mora omogućiti korištenje zamjenskog dnevnog ili
tjednog odmora odmah po okončanju razdoblja koje je proveo na radu zbog
kojeg je koristio kraći dnevni, odnosno tjedni odmor.

#### 11. PLAĆA I NAKNADA PLAĆE

Plaća

Članak 90. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Plaća, u smislu ovoga Zakona, je primitak radnika koji poslodavac
isplaćuje radniku za obavljeni rad u određenom mjesecu.

\(2\) Poslodavac je dužan radniku obračunati i isplatiti plaću iz
stavka 1. ovoga članka, koju radnik ostvaruje prema propisanim,
utvrđenim ili ugovorenim osnovama odnosno mjerilima određenim posebnim
propisom, kolektivnim ugovorom, pravilnikom o radu ili ugovorom o radu.

\(3\) Plaća iz stavka 1. ovoga članka može se sastojati od:

1\. osnovne odnosno ugovorene plaće

2\. dodataka

3\. ostalih primitaka.

\(4\) Dodaci iz stavka 3. točke 2. ovoga članka, u smislu ovoga Zakona,
su novčani primici radnika koje radnik ostvaruje na temelju posebnog
propisa, kolektivnog ugovora, pravilnika o radu ili ugovora o radu
razmjerno odrađenim radnim satima pod određenim uvjetima (otežani uvjeti
rada, prekovremeni rad, noćni rad, rad nedjeljom, rad blagdanom i sl.) i
koje ostvaruje neovisno o efektivnom radu (uvećanje za navršene godine
radnoga staža i sl.), odnosno koje u skladu s propisanim, utvrđenim ili
ugovorenim kriterijima i visini ostvaruje ovisno o ostvarenim
rezultatima poslovanja i radnoj uspješnosti (stimulacija i sl.).

\(5\) Poslodavac je dužan dodatke iz stavka 3. točke 2. ovoga članka
obračunati u iznosu i na način koji je utvrđen posebnim propisom,
kolektivnim ugovorom, pravilnikom o radu ili ugovorom o radu, pri čemu
povećanje plaće iz članka 94. stavka 1. ovoga Zakona ne smije obračunati
na iznos manji od iznosa minimalne plaće u skladu s posebnim propisima.

\(6\) Ostali primici radnika iz stavka 3. točke 3. ovoga članka, u
smislu ovoga Zakona, su primici radnika koje poslodavac radniku
isplaćuje u novcu ili naravi na temelju kolektivnog ugovora, pravilnika
o radu, akta poslodavca ili ugovora o radu.

\(7\) Plaća iz stavka 1. ovoga članka je plaća u brutoiznosu koji se
sastoji od iznosa za isplatu radniku i javnih davanja iz plaće u skladu
s posebnim propisima.

\(8\) Ukupan trošak plaće, u smislu ovoga Zakona, je trošak plaće iz
stavka 7. ovoga članka, uvećan za trošak javnih davanja na plaću u
skladu s propisima o porezima i doprinosima.

Primici radnika na temelju radnog odnosa

Članak 90.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Primici koje radnik može ostvariti na temelju radnog odnosa su:

1\. primici koje poslodavac, u skladu s propisom, kolektivnim ugovorom,
pravilnikom o radu, aktom poslodavca ili ugovorom o radu isplaćuje
radniku kao materijalno pravo iz radnog odnosa (jubilarna nagrada,
regres, božićnica i sl.)

2\. primici koje poslodavac, u skladu s propisom, kolektivnim ugovorom,
pravilnikom o radu, aktom poslodavca ili ugovorom o radu isplaćuje
radniku, a koji predstavljaju naknadu troška.

\(2\) Primici iz stavka 1. ovoga članka, u smislu ovoga Zakona, ne
smatraju se plaćom iz članka 90. ovoga Zakona.

Način određivanja plaće

Članak 90.b (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Plaća mora biti ugovorena, utvrđena ili propisana u brutoiznosu.

\(2\) Ako osnove i mjerila za isplatu plaće nisu uređeni kolektivnim
ugovorom, poslodavac koji zapošljava najmanje 20 radnika dužan ih je
utvrditi pravilnikom o radu, a poslodavac koji nije u obvezi donošenja
pravilnika ili pravilnikom o radu osnove i mjerila nije utvrdio, dužan
ih je ugovoriti ugovorom o radu sklopljenim s radnikom.

\(3\) Ako plaća nije određena posebnim propisom, kolektivnim ugovorom
ili pravilnikom o radu u skladu sa stavkom 2. ovoga članka, a ugovor o
radu ne sadrži dovoljno podataka na temelju kojih bi se ona mogla
odrediti, poslodavac je dužan radniku isplatiti primjerenu plaću.

\(4\) Pod primjerenom plaćom iz stavka 3. ovoga članka smatra se plaća
koja se redovito isplaćuje za jednaki rad, a ako takvu plaću nije moguće
utvrditi, plaća koju odredi sud prema okolnostima slučaja.

\(5\) Osnove i mjerila za isplatu plaće radnika ne mogu biti poslovna
tajna.

\(6\) Odredba ugovora o radu, kolektivnog ugovora, pravilnika o radu ili
drugog pravnog akta protivna stavku 5. ovoga članka ništetna je.

Jednakost plaća žena i muškaraca

Članak 91. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac je dužan isplatiti jednaku plaću radnici i radniku za
jednak rad ili za rad jednake vrijednosti.

\(2\) Jednak rad u smislu stavka 1. ovoga članka obavljaju dvije osobe
različitog spola ako:

1\. obavljaju isti posao u istim ili sličnim uvjetima ili bi mogle jedna
drugu zamijeniti u odnosu na posao koji obavljaju

2\. je rad koji jedna od njih obavlja slične naravi radu koji obavlja
druga, a razlike između obavljenog posla i uvjeta pod kojima ih obavlja
svaka od njih nemaju značaja u odnosu na narav posla u cijelosti ili se
pojavljuju tako rijetko da ne utječu na narav posla u cijelosti.

\(3\) Rad jednake vrijednosti u smislu stavka 1. ovoga članka obavljaju
dvije osobe različitog spola ako je rad koji jedna od njih obavlja
jednake vrijednosti kao rad koji obavlja druga, uzimajući u obzir
kvalifikaciju stečenu određenom razinom obrazovanja i narav posla
određenu prema objektivnim kriterijima kao što su potrebna znanja,
vještine, odgovornost i samostalnost te uvjeti u kojima se rad obavlja.

\(4\) Poštivanje pravila jednakosti rada i rada jednake vrijednosti koji
obavljaju dvije osobe različitog spola odnosi se i na primitke koje
radnik ostvaruje na temelju radnog odnosa u skladu s člankom 90.a ovoga
Zakona.

\(5\) Odredba ugovora o radu, kolektivnog ugovora, pravilnika o radu ili
drugoga pravnoga akta utvrđena protivno stavku 1. ovoga članka ništetna
je.

\(6\) Poslodavac je dužan, radi ostvarivanja prava na jednakost plaća
žena i muškaraca, na zahtjev radnika, radniku dostaviti podatke o
kriterijima na temelju kojih je radnik koji obavlja poslove iste ili
slične naravi ostvario plaću, ako takav radnik kod njega postoji.

Isplata plaće, naknade plaće i primitaka uz plaću

Članak 92. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Plaća, naknada plaće i ostali primici u novcu obračunavaju se i
isplaćuju radniku na njegov transakcijski račun.

\(2\) Javna davanja iz plaće i na plaću uplaćuju se na propisane uplatne
račune na način i u rokovima u skladu s propisima o porezima i
doprinosima.

\(3\) Iznimno od stavka 1. ovoga članka, iznos ostalih primitaka i
primitaka radnika na temelju radnog odnosa može se isplatiti radniku u
gotovu novcu, u skladu s propisima o porezima i doprinosima.

\(4\) Plaća, naknada plaće i ostali primici isplaćuju se u rokovima
određenim kolektivnim ugovorom ili ugovorom o radu, a najkasnije
petnaestog dana tekućeg mjeseca za prethodni mjesec.

\(5\) Ako je za obavljanje rada ugovoreno ili utvrđeno ostvarivanje
prava radnika na primitak u naravi, poslodavac ga je dužan radniku
omogućiti do kraja tekućeg mjeseca za koji ostvaruje to pravo.

\(6\) Zbog neisplate plaće radnik može izvanredno otkazati ugovor o
radu.

\(7\) Nije dopušten sporazum poslodavca i radnika o odricanju od prava
na isplatu plaće.

Isprave o plaći, naknadi plaće, otpremnini i naknadi za neiskorišteni
godišnji odmor

Članak 93. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac je dužan, najkasnije 15 dana od dana isplate plaće,
naknade plaće, otpremnine ili naknade za neiskorišteni godišnji odmor,
radniku dostaviti obračun iz kojeg je vidljivo kako su ti iznosi
utvrđeni.

\(2\) Poslodavac koji na dan dospjelosti ne isplati plaću, naknadu
plaće, otpremninu ili naknadu za neiskorišteni godišnji odmor ili ih ne
isplati u cijelosti dužan je do kraja mjeseca u kojem je dospjela
njihova isplata radniku dostaviti:

1\. obračun u kojem će biti iskazan ukupan iznos plaće, naknade plaće,
otpremnine ili naknade plaće za neiskorišteni godišnji odmor u
propisanom sadržaju

2\. obračun iznosa plaće, naknade plaće, otpremnine ili naknade plaće za
neiskorišteni godišnji koji je bio dužan isplatiti u propisanom
sadržaju.

\(3\) Pod naknadom za neiskorišteni godišnji odmor iz ovoga članka
podrazumijeva se naknada za neiskorišteni godišnji odmor iz članka 82.
ovoga Zakona.

\(4\) Poslodavac je dužan u obračunu plaće ili naknade plaće iz
stavka 1. ovoga članka iskazati i iznos dospjelih i isplaćenih primitaka
koje radnik, u skladu s člankom 90.a ovoga Zakona, ostvaruje na temelju
radnog odnosa.

\(5\) Obračuni iz stavka 2. ovoga članka su ovršne isprave.

\(6\) Ministar pravilnikom propisuje sadržaj obračuna iz stavaka 1. i 2.
ovoga članka.

Pravo na povećanu plaću

Članak 94. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Za otežane uvjete rada, prekovremeni i noćni rad te za rad
nedjeljom, blagdanom i neradnim danom utvrđenim posebnim zakonom radnik
ima pravo na povećanu plaću, u visini i na način određenima kolektivnim
ugovorom, pravilnikom o radu ili ugovorom o radu, pri čemu povećanje za
svaki sat rada nedjeljom ne može biti manje od 50 %.

\(2\) Otežani uvjeti rada iz stavka 1. ovoga članka, u smislu ovoga
Zakona, su uvjeti rada za koje su procjenom rizika na radu kod
poslodavca utvrđene opasnosti, štetnosti i napori koji bi mogli izazvati
štetne posljedice za sigurnost i zdravlje radnika.

\(3\) Kolektivnim ugovorom, pravilnikom o radu ili ugovorom o radu
utvrđuje se za koje poslove koje radnik obavlja kod poslodavca postoje
otežani uvjeti rada za koje radnik ostvaruje pravo na povećanu plaću.

\(4\) Ako povećanje plaće za otežane uvjete rada, prekovremeni i noćni
rad te za rad blagdanom i neradnim danom utvrđenim posebnim zakonom nije
određeno na način iz stavaka 1. i 3. ovoga članka, a ugovor o radu ne
sadrži dovoljno podataka na temelju kojih bi se ono moglo odrediti,
radnik će ostvariti pravo na primjereno povećanje plaće.

\(5\) Pod primjerenim povećanjem plaće smatra se povećanje koje se
redovito isplaćuje za takav rad, a ako ga nije moguće utvrditi, radnik
ostvaruje pravo na povećanje koje odredi sud prema okolnostima slučaja.

Naknada plaće

Članak 95. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Za razdoblja u kojima ne radi zbog opravdanih razloga određenih
zakonom, drugim propisom, kolektivnim ugovorom, pravilnikom o radu ili
ugovorom o radu radnik ima pravo na naknadu plaće.

\(2\) Zakonom, drugim propisom, kolektivnim ugovorom, pravilnikom o radu
ili ugovorom o radu određuje se razdoblje iz stavka 1. ovoga članka za
koje se naknada isplaćuje na teret poslodavca.

\(3\) Radnik ima pravo na naknadu plaće za vrijeme prekida rada do
kojega je došlo krivnjom poslodavca ili zbog drugih okolnosti za koje
radnik nije odgovoran.

\(4\) Radnik koji odbije raditi zbog neprovedenih propisanih mjera
zaštite zdravlja i sigurnosti na radu ima pravo na naknadu plaće za
vrijeme dok se ne provedu propisane mjere zaštite zdravlja i sigurnosti
na radu, ako za to vrijeme ne obavlja druge odgovarajuće poslove.

\(5\) Visina naknade plaće utvrđuje se ovim ili drugim zakonom, drugim
propisom, kolektivnim ugovorom, pravilnikom o radu ili ugovorom o radu,
a ako nije tako određena, radnik ima pravo na naknadu plaće u visini
prosječne plaće ostvarene u prethodna tri mjeseca.

\(6\) Ako radnik u prethodna tri mjeseca nije ostvario plaću, visina
naknade plaće određuje se u odnosu na visinu one plaće koju bi u istom
razdoblju ostvario da je radio.

\(7\) Iznimno od stavaka 5. i 6. ovoga članka, ako je do prekida rada
došlo u slučaju nastanka izvanrednih okolnosti nastalih uslijed
epidemije bolesti, potresa, poplave, ekološkog incidenta i sličnih
pojava, radnik ima pravo na naknadu plaće u visini od 70 % prosječne
plaće ostvarene u prethodna tri mjeseca, osim ako kolektivnim ugovorom,
pravilnikom o radu ili ugovorom o radu nije povoljnije određeno.

\(8\) Naknada plaće je, u smislu ovoga Zakona, naknada plaće u
brutoiznosu koja se sastoji od iznosa za isplatu i javnih davanja iz
plaće u skladu s posebnim propisima.

\(9\) Ukupan trošak naknade plaće je, u smislu ovoga Zakona, trošak
naknade plaće iz stavka 8. ovoga članka uvećan za trošak javnih davanja
na naknadu plaće u skladu s posebnim propisima.

Zabrana prijeboja

Članak 96.

\(1\) Poslodavac ne smije bez suglasnosti radnika svoje potraživanje
prema radniku naplatiti uskratom isplate plaće ili nekoga njezina
dijela, odnosno uskratom isplate naknade plaće ili dijela naknade plaće.

\(2\) Radnik ne može suglasnost iz stavka 1. ovoga članka dati prije
nastanka potraživanja.

Zaštita plaće pri prisilnom ustegnuću

Članak 97.

Plaća ili naknada plaće radnika može se prisilno ustegnuti u skladu s
posebnim zakonom.

#### 12. IZUMI I TEHNIČKA UNAPREĐENJA RADNIKA

Izum ostvaren na radu ili u vezi s radom

Članak 98.

\(1\) Radnik je dužan obavijestiti poslodavca o svojem izumu ostvarenom
na radu ili u vezi s radom.

\(2\) Podatke o izumu iz stavka 1. ovoga članka, radnik je dužan čuvati
kao poslovnu tajnu i ne smije ih priopćiti trećoj osobi bez odobrenja
poslodavca.

\(3\) Izum iz stavka 1. ovoga članka pripada poslodavcu, a radnik ima
pravo na nagradu utvrđenu kolektivnim ugovorom, ugovorom o radu ili
posebnim ugovorom.

\(4\) Iznimno od stavka 3. ovoga članka, izum ustupljenog radnika iz
članka 44. stavka 2. ovoga Zakona pripada korisniku, a ustupljeni radnik
ima pravo na nagradu utvrđenu posebnim ugovorom.

\(5\) Ako nagrada nije utvrđena na način iz stavaka 3. i 4. ovoga
članka, sud će odrediti primjerenu nagradu.

Izum koji je u vezi s djelatnošću poslodavca

Članak 99.

\(1\) O svojem izumu koji nije ostvaren na radu ili u vezi s radom, ako
je izum u vezi s djelatnošću poslodavca, radnik je dužan obavijestiti
poslodavca te mu pisano ponuditi ustupanje prava u vezi s tim izumom.

\(2\) Poslodavac je dužan u roku od mjesec dana očitovati se o ponudi
radnika iz stavka 1. ovoga članka.

\(3\) Na ustupanje prava na izum iz stavka 1. ovoga članka na
odgovarajući se način primjenjuju odredbe obveznog prava o prvokupu.

Tehničko unapređenje

Članak 100.

\(1\) Ako poslodavac prihvati primijeniti tehničko unapređenje koje je
predložio radnik, dužan mu je isplatiti nagradu utvrđenu kolektivnim
ugovorom, ugovorom o radu ili posebnim ugovorom.

\(2\) Iznimno od stavka 1. ovoga članka, ako korisnik iz članka 44.
stavka 1. ovoga Zakona prihvati tehničko unapređenje koje je predložio
ustupljeni radnik, dužan mu je isplatiti nagradu utvrđenu posebnim
ugovorom.

\(3\) Ako nagrada nije utvrđena na način iz stavaka 1. i 2. ovoga
članka, sud će odrediti primjerenu nagradu.

#### 13. ZABRANA NATJECANJA RADNIKA S POSLODAVCEM

Zakonska zabrana natjecanja

Članak 101.

\(1\) Radnik ne smije bez odobrenja poslodavca, za svoj ili tuđi račun,
sklapati poslove iz djelatnosti koju obavlja poslodavac (zakonska
zabrana natjecanja).

\(2\) Ako radnik postupi protivno zabrani iz stavka 1. ovoga članka,
poslodavac može od radnika tražiti naknadu pretrpljene štete ili može
tražiti da se sklopljeni posao smatra sklopljenim za njegov račun,
odnosno da mu radnik preda zaradu ostvarenu iz takvoga posla ili da na
njega prenese potraživanje zarade iz takvoga posla.

\(3\) Pravo poslodavca iz stavka 2. ovoga članka prestaje u roku tri
mjeseca od dana kada je poslodavac saznao za sklapanje posla, odnosno
pet godina od dana sklapanja posla.

\(4\) Ako je u vrijeme zasnivanja radnog odnosa poslodavac znao da se
radnik bavi obavljanjem određenih poslova, a nije od njega zahtijevao da
se prestane time baviti, smatra se da je radniku dao odobrenje za
bavljenje takvim poslovima.

\(5\) Poslodavac može odobrenje iz stavka 1., odnosno stavka 4. ovoga
članka opozvati, poštujući pri tome propisani ili ugovoreni rok za otkaz
ugovora o radu.

Ugovorna zabrana natjecanja

Članak 102.

\(1\) Poslodavac i radnik mogu ugovoriti da se određeno vrijeme nakon
prestanka ugovora o radu, radnik ne smije zaposliti kod druge osobe koja
je u tržišnom natjecanju s poslodavcem te da ne smije za svoj račun ili
za račun treće osobe sklapati poslove kojima se natječe s poslodavcem
(ugovorna zabrana natjecanja).

\(2\) Ugovor iz stavka 1. ovoga članka ne smije se zaključiti za
razdoblje duže od dvije godine od dana prestanka radnog odnosa.

\(3\) Ugovor iz stavka 1. ovoga članka može biti sastavni dio ugovora o
radu.

\(4\) Ugovor iz stavka 1. ovoga članka mora se sklopiti u pisanom
obliku.

\(5\) Ugovor iz stavka 1. ovoga članka ne obvezuje radnika ako njegov
cilj nije zaštita opravdanih poslovnih interesa poslodavca ili ako se
njime, s obzirom na područje, vrijeme i cilj zabrane, a u odnosu na
opravdane poslovne interese poslodavca, nerazmjerno ograničava rad i
napredovanje radnika.

\(6\) Ugovor iz stavka 1. ovoga članka je ništetan ako ga sklopi
maloljetnik ili radnik koji u vrijeme sklapanja toga ugovora prima plaću
manju od prosječne plaće u Republici Hrvatskoj.

\(7\) U slučaju iz stavka 6. ovoga članka, na ništetnost ugovorne
zabrane natjecanja ne može se pozivati poslodavac.

Naknada u slučaju ugovorne zabrane natjecanja

Članak 103.

\(1\) Ako ovim Zakonom za određeni slučaj nije drukčije određeno,
ugovorna zabrana natjecanja obvezuje radnika samo ako je poslodavac
ugovorom preuzeo obvezu da će radniku za vrijeme trajanja zabrane
isplaćivati naknadu najmanje u iznosu polovice prosječne plaće isplaćene
radniku u tri mjeseca prije prestanka ugovora o radu.

\(2\) Naknadu iz stavka 1. ovoga članka poslodavac je dužan isplatiti
radniku najkasnije do petnaestog u mjesecu za prethodni mjesec.

\(3\) Ako je dio plaće radnika namijenjen za pokriće određenih troškova
u vezi s obavljanjem rada, naknada se može razmjerno umanjiti.

Prestanak ugovorne zabrane natjecanja

Članak 104.

\(1\) Ako radnik otkaže ugovor o radu izvanrednim otkazom zbog toga što
je poslodavac teško povrijedio obvezu iz ugovora o radu, ugovorna
zabrana natjecanja prestaje važiti ako u roku od mjesec dana od dana
prestanka ugovora o radu radnik pisano izjavi da se ne smatra vezanim
tim ugovorom.

\(2\) Ugovorna zabrana natjecanja prestaje važiti kada poslodavac otkaže
ugovor o radu, a nema za to ovim Zakonom opravdan razlog, osim ako u
roku od petnaest dana od otkaza ugovora obavijesti radnika da će mu za
vrijeme trajanja ugovorne zabrane natjecanja plaćati naknadu iz članka
103. ovoga Zakona.

Odustanak od ugovorne zabrane natjecanja

Članak 105.

\(1\) Poslodavac može odustati od ugovorne zabrane natjecanja pod
uvjetom da o tome pisano obavijesti radnika.

\(2\) U slučaju iz stavka 1. ovoga članka, poslodavac nije u obvezi
plaćati naknadu iz članka 103. ovoga Zakona nakon isteka roka od tri
mjeseca od dana dostave radniku pisane obavijesti o odustanku od
ugovorne zabrane natjecanja.

Ugovorna kazna

Članak 106.

\(1\) Za slučaj nepoštivanja ugovorne zabrane natjecanja može se
ugovoriti ugovorna kazna.

\(2\) Ako je za slučaj nepoštivanja ugovorne zabrane natjecanja
predviđena samo ugovorna kazna, poslodavac može, u skladu s općim
propisima obveznoga prava, tražiti samo isplatu te kazne, a ne i
ispunjenje obveze ili naknadu veće štete.

\(3\) Ugovorna kazna iz stavka 1. ovoga članka može se ugovoriti i za
slučaj da poslodavac ne preuzme obvezu isplate naknade plaće za vrijeme
trajanja ugovorne zabrane natjecanja, ako je u vrijeme sklapanja takvog
ugovora radnik primao plaću veću od prosječne plaće u Republici
Hrvatskoj.

#### 14. NAKNADA ŠTETE

Odgovornost radnika za štetu uzrokovanu poslodavcu

Članak 107.

\(1\) Radnik koji na radu ili u vezi s radom namjerno ili zbog krajnje
nepažnje uzrokuje štetu poslodavcu, dužan je štetu naknaditi.

\(2\) Ako štetu uzrokuje više radnika, svaki radnik odgovara za dio
štete koji je uzrokovao.

\(3\) Ako se za svakoga radnika ne može utvrditi dio štete koji je on
uzrokovao, smatra se da su svi radnici podjednako odgovorni i štetu
naknađuju u jednakim dijelovima.

\(4\) Ako je više radnika uzrokovalo štetu kaznenim djelom počinjenim s
namjerom, za štetu odgovaraju solidarno.

Unaprijed određeni iznos naknade štete

Članak 108.

\(1\) Ako bi utvrđivanje visine štete uzrokovalo nerazmjerne troškove,
može se unaprijed za određene štetne radnje predvidjeti iznos naknade
štete.

\(2\) Štetne radnje i naknade iz stavka 1. ovoga članka mogu se
predvidjeti kolektivnim ugovorom ili pravilnikom o radu.

\(3\) Ako je šteta uzrokovana štetnom radnjom iz stavka 2. ovoga članka
veća od utvrđenog iznosa naknade, poslodavac može zahtijevati naknadu u
visini stvarno pretrpljene i utvrđene štete.

Regresna odgovornost radnika

Članak 109.

Radnik koji na radu ili u vezi s radom, namjerno ili zbog krajnje
nepažnje uzrokuje štetu trećoj osobi, a štetu je naknadio poslodavac,
dužan je poslodavcu naknaditi iznos naknade isplaćene trećoj osobi.

Smanjenje ili oslobođenje radnika od dužnosti naknade štete

Članak 110.

Kolektivnim ugovorom, pravilnikom o radu ili ugovorom o radu mogu se
utvrditi uvjeti i način smanjenja ili oslobađanja radnika od dužnosti
naknade štete.

Odgovornost poslodavca za štetu uzrokovanu radniku

Članak 111.

\(1\) Ako radnik pretrpi štetu na radu ili u vezi s radom, poslodavac je
dužan radniku naknaditi štetu po općim propisima obveznog prava.

\(2\) Pravo na naknadu štete iz stavka 1. ovoga članka odnosi se i na
štetu koju je poslodavac uzrokovao radniku povredom njegovih prava iz
radnog odnosa.

#### 15. PRESTANAK UGOVORA O RADU

Načini prestanka ugovora o radu

Članak 112. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

Ugovor o radu prestaje:

1\. smrću radnika

2\. smrću poslodavca fizičke osobe

3\. smrću poslodavca obrtnika, ako u skladu s posebnim propisom nije
došlo do prijenosa obrta

4\. prestankom obrta po sili zakona u skladu s posebnim propisom

5\. istekom vremena na koje je sklopljen ugovor o radu na određeno
vrijeme

6\. kada radnik navrši 65 godina života i 15 godina mirovinskog staža,
osim ako se poslodavac i radnik drukčije ne dogovore

7\. sporazumom radnika i poslodavca

8\. danom dostave obavijesti poslodavcu o pravomoćnosti rješenja o
priznanju prava na invalidsku mirovinu zbog potpunog gubitka radne
sposobnosti

9\. otkazom

10\. odlukom nadležnog suda.

\(2\) Ako ugovor o radu nije prestao u postupku likvidacije ili
prestanka društva po skraćenom postupku bez likvidacije u skladu s
propisom o trgovačkim društvima, ugovor o radu prestaje najkasnije
brisanjem društva iz sudskog registra.

Oblik sporazuma o prestanku ugovora o radu

Članak 113.

Sporazum o prestanku ugovora o radu mora biti zaključen u pisanom
obliku.

Otkaz ugovora o radu

Članak 114.

Poslodavac i radnik mogu otkazati ugovor o radu.

Redoviti otkaz ugovora o radu

Članak 115.

\(1\) Poslodavac može otkazati ugovor o radu uz propisani ili ugovoreni
otkazni rok (redoviti otkaz), ako za to ima opravdani razlog, u slučaju:

1\) ako prestane potreba za obavljanjem određenog posla zbog
gospodarskih, tehnoloških ili organizacijskih razloga (poslovno
uvjetovani otkaz)

2\) ako radnik nije u mogućnosti uredno izvršavati svoje obveze iz
radnog odnosa zbog određenih trajnih osobina ili sposobnosti (osobno
uvjetovani otkaz)

3\) ako radnik krši obveze iz radnog odnosa (otkaz uvjetovan skrivljenim
ponašanjem radnika) ili

4\) ako radnik nije zadovoljio na probnom radu (otkaz zbog
nezadovoljavanja na probnom radu).

\(2\) Pri odlučivanju o poslovno uvjetovanom otkazu, poslodavac mora
voditi računa o trajanju radnog odnosa, starosti i obvezama uzdržavanja
koje terete radnika.

\(3\) Odredbe stavka 2. ovoga članka ne primjenjuju se na otkaz ako
poslodavac zapošljava manje od dvadeset radnika.

\(4\) Radnik može otkazati ugovor o radu uz propisani ili ugovoreni
otkazni rok, ne navodeći za to razlog.

\(5\) Poslodavac koji je poslovno uvjetovanim otkazom otkazao radniku,
ne smije šest mjeseci od dana dostave odluke o otkazu ugovora o radu
radniku, na istim poslovima zaposliti drugog radnika.

\(6\) Ako u roku iz stavka 5. ovoga članka nastane potreba zapošljavanja
zbog obavljanja istih poslova, poslodavac je dužan ponuditi sklapanje
ugovora o radu radniku kojem je otkazao iz poslovno uvjetovanih razloga.

Izvanredni otkaz ugovora o radu

Članak 116.

\(1\) Poslodavac i radnik imaju opravdani razlog za otkaz ugovora o radu
sklopljenog na neodređeno ili određeno vrijeme, bez obveze poštivanja
propisanog ili ugovorenog otkaznoga roka (izvanredni otkaz), ako zbog
osobito teške povrede obveze iz radnog odnosa ili neke druge osobito
važne činjenice, uz uvažavanje svih okolnosti i interesa obiju ugovornih
stranaka, nastavak radnog odnosa nije moguć.

\(2\) Ugovor o radu može se izvanredno otkazati samo u roku od petnaest
dana od dana saznanja za činjenicu na kojoj se izvanredni otkaz temelji.

\(3\) Stranka ugovora o radu koja, u slučaju iz stavka 1. ovoga članka,
izvanredno otkaže ugovor o radu, ima pravo od stranke koja je kriva za
otkaz tražiti naknadu štete zbog neizvršenja ugovorom o radu preuzetih
obveza.

Neopravdani razlozi za otkaz

Članak 117.

\(1\) Privremena nenazočnost na radu zbog bolesti ili ozljede nije
opravdani razlog za otkaz ugovora o radu.

\(2\) Podnošenje žalbe ili tužbe, odnosno sudjelovanje u postupku protiv
poslodavca zbog povrede zakona, drugog propisa, kolektivnog ugovora ili
pravilnika o radu, odnosno obraćanje radnika nadležnim tijelima državne
vlasti, ne predstavlja opravdani razlog za otkaz ugovora o radu.

\(3\) Obraćanje radnika zbog opravdane sumnje na korupciju ili u dobroj
vjeri podnošenje prijave o toj sumnji odgovornim osobama ili nadležnim
tijelima državne vlasti, ne predstavlja opravdani razlog za otkaz
ugovora o radu.

Članak 118. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

Brisan.

Postupak prije otkazivanja

Članak 119.

\(1\) Prije redovitog otkazivanja uvjetovanog ponašanjem radnika,
poslodavac je dužan radnika pisano upozoriti na obvezu iz radnog odnosa
i ukazati mu na mogućnost otkaza u slučaju nastavka povrede te obveze,
osim ako postoje okolnosti zbog kojih nije opravdano očekivati od
poslodavca da to učini.

\(2\) Prije redovitog ili izvanrednog otkazivanja uvjetovanog ponašanjem
radnika, poslodavac je dužan omogućiti radniku da iznese svoju obranu,
osim ako postoje okolnosti zbog kojih nije opravdano očekivati od
poslodavca da to učini.

Oblik, obrazloženje i dostava otkaza

Članak 120.

\(1\) Otkaz mora biti u pisanom obliku.

\(2\) Poslodavac mora u pisanom obliku obrazložiti otkaz.

\(3\) Otkaz se mora dostaviti osobi kojoj se otkazuje.

Otkazni rok

Članak 121. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Otkazni rok počinje teći od dana dostave otkaza ugovora o radu.

\(2\) Iznimno od stavka 1. ovoga članka, otkazni rok radniku koji je u
vrijeme dostave odluke o otkazu privremeno nesposoban za rad počinje
teći od dana prestanka njegove privremene nesposobnosti za rad.

\(3\) Otkazni rok ne teče za vrijeme:

1\. trudnoće

2\. korištenja rodiljnog, roditeljskog, posvojiteljskog i očinskog
dopusta ili dopusta koji je po sadržaju i načinu korištenja istovjetan
pravu na očinski dopust, rada s polovicom punog radnog vremena, rada s
polovicom punog radnog vremena radi pojačane njege djeteta, dopusta
trudne radnice, dopusta radnice koja je rodila ili radnice koja doji
dijete te dopusta ili rada s polovicom punog radnog vremena radi skrbi i
njege djeteta s težim smetnjama u razvoju u skladu s propisom o
rodiljnim i roditeljskim potporama

3\. privremene nesposobnosti za rad tijekom liječenja ili oporavka od
ozljede na radu ili profesionalne bolesti

4\. vršenja dužnosti i prava državljana u obrani.

\(4\) Iznimno od stavka 3. ovoga članka, otkazni rok teče u slučaju
prestanka ugovora o radu radnika tijekom provedbe postupka likvidacije
te postupka radi prestanka društva po skraćenom postupku bez likvidacije
u skladu s propisom o trgovačkim društvima.

\(5\) Otkazni rok ne teče za vrijeme privremene nesposobnosti za rad.

\(6\) Iznimno od stavka 5. ovoga članka, otkazni rok teče za vrijeme
razdoblja privremene nesposobnost za rad radnika kojem je poslodavac
prije početka toga razdoblja otkazao ugovor o radu i tom odlukom radnika
u otkaznom roku oslobodio obveze rada, osim ako kolektivnim ugovorom,
pravilnikom o radu ili ugovorom o radu nije drukčije uređeno.

\(7\) Otkazni rok teče za vrijeme godišnjeg odmora i plaćenog dopusta.

\(8\) Ako je došlo do prekida tijeka otkaznog roka zbog privremene
nesposobnosti za rad radnika kojeg poslodavac nije oslobodio od obveze
rada, radni odnos tom radniku prestaje najkasnije istekom šest mjeseci
od dana početka tijeka otkaznoga roka.

Najmanje trajanje otkaznog roka

Članak 122. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) U slučaju redovitog otkaza otkazni rok je najmanje:

1\) dva tjedna, ako je radnik u radnom odnosu kod istog poslodavca
proveo neprekidno manje od jedne godine

2\) mjesec dana, ako je radnik u radnom odnosu kod istog poslodavca
proveo neprekidno jednu godinu

3\) mjesec dana i dva tjedna, ako je radnik u radnom odnosu kod istog
poslodavca proveo neprekidno dvije godine

4\) dva mjeseca, ako je radnik u radnom odnosu kod istog poslodavca
proveo neprekidno pet godina

5\) dva mjeseca i dva tjedna, ako je radnik u radnom odnosu kod istog
poslodavca proveo neprekidno deset godina

6\) tri mjeseca, ako je radnik u radnom odnosu kod istog poslodavca
proveo neprekidno dvadeset godina.

\(2\) Otkazni rok iz stavka 1. ovoga članka radniku koji je kod
poslodavca proveo u radnom odnosu neprekidno dvadeset godina, povećava
se za dva tjedna ako je radnik navršio pedeset godina života, a za
mjesec dana ako je navršio pedeset pet godina života.

\(3\) Radniku kojem se ugovor o radu otkazuje zbog povrede obveze iz
radnog odnosa (otkaz uvjetovan skrivljenim ponašanjem radnika) utvrđuje
se otkazni rok u dužini polovice otkaznih rokova utvrđenih u stavcima 1.
i 2. ovoga članka.

\(4\) Radniku koji je tijekom otkaznog roka oslobođen obveze rada,
poslodavac je dužan isplatiti naknadu plaće i priznati sva ostala prava
kao da je radio do isteka otkaznoga roka.

\(5\) Za vrijeme otkaznoga roka radnik ima pravo uz naknadu plaće biti
odsutan s rada najmanje četiri sata tjedno radi traženja novog
zaposlenja.

\(6\) Kolektivnim ugovorom ili ugovorom o radu može se odrediti kraći
otkazni rok za radnika nego za poslodavca od roka određenog u stavku 1.
ovoga članka, za slučaj kada radnik otkazuje ugovor o radu.

\(7\) Ako radnik otkazuje ugovor o radu, otkazni rok ne može biti duži
od mjesec dana, ako on za to ima osobito važan razlog.

\(8\) Iznimno od stavka 1. ovoga članka, radnik koji u trenutku
otkazivanja ugovora o radu ima navršenih 65 godina života i 15 godina
mirovinskog staža ne ostvaruje pravo na otkazni rok.

Otkaz s ponudom izmijenjenog ugovora

Članak 123.

\(1\) Odredbe ovoga Zakona koje se odnose na otkaz, primjenjuju se i na
slučaj kada poslodavac otkaže ugovor i istodobno predloži radniku
sklapanje ugovora o radu pod izmijenjenim uvjetima (otkaz s ponudom
izmijenjenog ugovora).

\(2\) Ako u slučaju iz stavka 1. ovoga članka radnik prihvati ponudu
poslodavca, pridržava pravo pred nadležnim sudom osporavati dopuštenost
takvog otkaza ugovora.

\(3\) O ponudi za sklapanje ugovora o radu pod izmijenjenim uvjetima
radnik se mora izjasniti u roku koji odredi poslodavac, a koji ne smije
biti kraći od osam dana.

\(4\) U slučaju otkaza iz stavka 1. ovoga članka, rok iz članka 133.
stavka 1. ovoga Zakona teče od dana kada se radnik izjasnio o odbijanju
ponude za sklapanje ugovora o radu pod izmijenjenim uvjetima ili od dana
isteka roka koji je za izjašnjenje o dostavljenoj ponudi odredio
poslodavac, ako se radnik nije izjasnio o primljenoj ponudi ili se
izjasnio nakon isteka ostavljenog roka.

Vraćanje radnika na posao u slučaju nedopuštenog otkaza

Članak 124.

\(1\) Ako sud utvrdi da otkaz poslodavca nije dopušten i da radni odnos
nije prestao, naložit će vraćanje radnika na posao.

\(2\) Radnik koji osporava dopuštenost otkaza može tražiti da sud
privremeno, do okončanja spora, naloži njegovo vraćanje na posao.

Sudski raskid ugovora o radu

Članak 125.

\(1\) Ako sud utvrdi da otkaz poslodavca nije dopušten, a radniku nije
prihvatljivo nastaviti radni odnos, sud će na zahtjev radnika odrediti
dan prestanka radnog odnosa i dosuditi mu naknadu štete u iznosu od
najmanje tri, a najviše osam propisanih ili ugovorenih mjesečnih plaća
toga radnika, ovisno o trajanju radnoga odnosa, starosti te obvezama
uzdržavanja koje terete radnika.

\(2\) Odluku iz stavka 1. ovoga članka sud može donijeti i na zahtjev
poslodavca, ako postoje okolnosti koje opravdano upućuju na to da
nastavak radnog odnosa, uz uvažavanje svih okolnosti i interesa obiju
ugovornih stranaka, nije moguć.

\(3\) Poslodavac i radnik mogu zahtjev za prestanak ugovora o radu, na
način iz stavaka 1. i 2. ovoga članka, podnijeti do zaključenja glavne
rasprave pred sudom prvog stupnja.

Otpremnina

Članak 126. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Otpremnina je, u smislu ovoga Zakona, novčani iznos koji kao
sredstvo osiguravanja prihoda i ublažavanja štetnih posljedica otkaza
ugovora o radu poslodavac isplaćuje radniku kojem ugovor o radu otkazuje
nakon dvije godine neprekidnoga rada.

\(2\) Iznimno od stavka 1. ovoga članka, otpremninu ne ostvaruje radnik
kojem se ugovor o radu otkazuje zbog razloga uvjetovanih ponašanjem te
radnik koji u trenutku otkazivanja ugovora o radu ima najmanje navršenih
65 godina života i 15 godina mirovinskog staža.

\(3\) Iznos otpremnine određuje se s obzirom na dužinu prethodnog
neprekidnog trajanja radnog odnosa s tim poslodavcem, a ne smije se
ugovoriti, odnosno odrediti u iznosu manjem od jedne trećine prosječne
mjesečne plaće koju je radnik ostvario u tri mjeseca prije prestanka
ugovora o radu, za svaku navršenu godinu rada kod toga poslodavca.

\(4\) Ako zakonom, kolektivnim ugovorom, pravilnikom o radu ili ugovorom
o radu nije određeno drukčije, ukupan iznos otpremnine iz stavka 3.
ovoga članka ne može biti veći od šest prosječnih mjesečnih plaća koje
je radnik ostvario u tri mjeseca prije prestanka ugovora o radu.

Kolektivni višak radnika

Članak 127.

\(1\) Poslodavac kod kojeg bi u razdoblju od devedeset dana mogla
prestati potreba za radom najmanje dvadeset radnika, od kojih bi
poslovno uvjetovanim otkazom prestali ugovori o radu najmanje petorice
radnika, dužan je pravodobno i na način propisan ovim Zakonom,
savjetovati se s radničkim vijećem radi postizanja sporazuma u svrhu
otklanjanja ili smanjenja potrebe za prestankom rada radnika.

\(2\) U višak radnika iz stavka 1. ovoga članka ubrajaju se radnici
kojima će radni odnos prestati poslovno uvjetovanim otkazom ugovora o
radu i sporazumom poslodavca i radnika na prijedlog poslodavca.

\(3\) Poslodavac je dužan, radi provođenja obveze savjetovanja iz
stavka 1. ovoga članka, radničkom vijeću u pisanom obliku dostaviti
odgovarajuće podatke o razlozima zbog kojih bi mogla prestati potreba za
radom radnika, broju ukupno zaposlenih radnika, broju, zvanju i
poslovima radnika za čijim bi radom mogla prestati potreba, kriterijima
izbora takvih radnika, iznosu i načinu obračuna otpremnina i drugih
davanja radnicima te mjerama koje je poduzeo radi zbrinjavanja viška
radnika.

\(4\) Tijekom postupka savjetovanja s radničkim vijećem, poslodavac je
dužan razmotriti i obrazložiti sve mogućnosti i prijedloge koji bi mogli
otkloniti namjeravan prestanak potrebe za radom radnika.

\(5\) O provedenom savjetovanju iz stavka 1. ovoga članka poslodavac je
dužan obavijestiti nadležnu javnu službu zapošljavanja i dostaviti joj
podatke iz stavka 3. ovoga članka, podatke o trajanju savjetovanja s
radničkim vijećem, rezultatima i zaključcima provedenog savjetovanja, te
priložiti pisano očitovanje radničkog vijeća, ako mu je ono dostavljeno.

\(6\) Radničko vijeće može nadležnoj javnoj službi zapošljavanja i
poslodavcu uputiti svoje primjedbe i prijedloge na dostavljenu obavijest
iz stavka 5. ovoga članka.

\(7\) Poslodavac je dužan provesti postupak savjetovanja iz stavka 1.
ovoga članka i ako će nakon provedenog savjetovanja o višku radnika kod
toga poslodavca i prestanku potrebe za njihovim radom odlučivati
poslodavac koji nad njima ima vladajući utjecaj u skladu s posebnim
propisom.

Otkazivanje ugovora o radu u postupku kolektivnog viška radnika

Članak 128.

\(1\) Radnicima koji su utvrđeni viškom, radni odnos ne smije prestati
tijekom razdoblja od trideset dana od dana dostave obavijesti iz članka
127. stavka 5. ovoga Zakona nadležnoj javnoj službi zapošljavanja.

\(2\) Nadležna javna služba zapošljavanja može, najkasnije posljednjeg
dana roka iz stavka 1. ovoga članka, poslodavcu pisano naložiti odgodu
provođenja otkazivanja svim ili pojedinim radnicima koji su utvrđeni
viškom za još najduže trideset dana, ako tijekom produženog roka može
osigurati nastavak radnog odnosa radnika.

Članak 129. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

Brisan.

Izdavanje potvrde o zaposlenju i vraćanje isprava

Članak 130.

\(1\) Poslodavac je dužan u roku od osam dana na zahtjev radnika izdati
potvrdu o vrsti poslova koje obavlja i trajanju radnog odnosa.

\(2\) Poslodavac je dužan u roku od petnaest dana od dana prestanka
radnog odnosa radniku vratiti sve njegove isprave i primjerak odjave s
obveznoga mirovinskog i zdravstvenog osiguranja te mu izdati potvrdu o
vrsti poslova koje je obavljao i trajanju radnog odnosa.

\(3\) Poslodavac u potvrdi iz stavaka 1. i 2. ovoga članka ne smije
naznačiti ništa što bi radniku otežalo sklapanje novog ugovora o radu.

#### 16. OSTVARIVANJE PRAVA I OBVEZA IZ RADNOG ODNOSA

Odlučivanje o pravima i obvezama iz radnog odnosa

Članak 131.

\(1\) Poslodavac koji je fizička osoba, može pisanom punomoći ovlastiti
drugu poslovno sposobnu punoljetnu osobu, da ga zastupa u ostvarivanju
prava i obveza iz radnog odnosa ili u vezi s radnim odnosom.

\(2\) Ako je poslodavac pravna osoba, ovlaštenja iz stavka 1. ovoga
članka ima osoba ili organ za to ovlašten statutom, društvenim ugovorom,
izjavom o osnivanju ili drugim pravilima pravne osobe.

\(3\) Osoba ili organ iz stavka 2. ovoga članka može svoja ovlaštenja
pisanom punomoći prenijeti na drugu poslovno sposobnu punoljetnu osobu.

Dostava odluke o pravima i obvezama iz radnog odnosa

Članak 132. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Dostava odluka o otkazu ugovora o radu, odluka donesenih u
postupcima iz članka 133. ovoga Zakona te dostava potvrda, isprava,
akata i drugih pismena koje poslodavac upućuje radniku može se urediti
kolektivnim ugovorom, sporazumom sklopljenim između radničkog vijeća i
poslodavca ili pravilnikom o radu.

\(2\) Ako dostava odluka o otkazu ugovora o radu te odluka donesenih u
postupcima iz članka 133. ovoga Zakona nije uređena na način iz
stavka 1. ovoga članka, primjenjuju se na odgovarajući način odredbe o
dostavi iz propisa kojim je uređen parnični postupak.

\(3\) Dostavu potvrda, isprava, akata i drugih pismena koje poslodavac
upućuje radniku, ako nije uređena na način iz stavka 1. ovoga članka,
poslodavac može izvršiti u pisanom obliku, odnosno u elektroničkom
obliku, pod uvjetom da su dostupni radniku, da se mogu ispisati i
pohraniti te da poslodavac zadrži dokaz da ih je radniku dostavio
odnosno da ih je radnik primio.

Sudska zaštita prava iz radnog odnosa

Članak 133. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Radnik koji smatra da mu je poslodavac povrijedio neko pravo iz
radnog odnosa može u roku od petnaest dana od dostave odluke kojom je
povrijeđeno njegovo pravo, odnosno od saznanja za povredu prava
zahtijevati od poslodavca ostvarenje toga prava.

\(2\) Ako poslodavac u roku od petnaest dana od dostave zahtjeva radnika
iz stavka 1. ovoga članka ne udovolji tom zahtjevu, radnik može u
daljnjem roku od petnaest dana zahtijevati zaštitu povrijeđenog prava
pred nadležnim sudom.

\(3\) Zaštitu povrijeđenog prava pred nadležnim sudom ne može
zahtijevati radnik koji prethodno poslodavcu nije podnio zahtjev iz
stavka 1. ovoga članka, osim u slučaju zahtjeva radnika za naknadom
štete ili drugog novčanog potraživanja iz radnog odnosa.

\(4\) Ako je zakonom, drugim propisom, kolektivnim ugovorom ili
pravilnikom o radu predviđen postupak mirnoga rješavanja nastaloga
spora, rok od petnaest dana za podnošenje tužbe sudu teče od dana
okončanja toga postupka.

\(5\) Odredbe ovoga članka ne primjenjuju se na postupak zaštite
dostojanstva radnika iz članka 134. ovoga Zakona.

\(6\) Ako ovim ili drugim zakonom nije drukčije određeno, nadležan sud,
u smislu odredbi ovoga Zakona, je sud nadležan za radne sporove.

\(7\) Radnik ne smije biti doveden u nepovoljniji položaj zbog
podnošenja zahtjeva za ostvarivanje prava radnika propisanih ovim
Zakonom, drugim zakonom ili propisom, kolektivnim ugovorom, sporazumom
sklopljenim između radničkog vijeća i poslodavca, pravilnikom o radu ili
ugovorom o radu, zbog korištenja tih prava, odnosno zbog podnošenja
zahtjeva i sudjelovanja u postupku za zaštitu prava toga radnika.

Zaštita dostojanstva radnika

Članak 134. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Postupak i mjere zaštite dostojanstva radnika od uznemiravanja i
spolnog uznemiravanja uređuju se posebnim zakonom, kolektivnim ugovorom,
sporazumom sklopljenim između radničkog vijeća i poslodavca ili
pravilnikom o radu.

\(2\) Poslodavac koji zapošljava najmanje 20 radnika dužan je, uz
prethodnu pisanu suglasnost osobe za koju predlaže imenovanje, imenovati
jednu osobu, a poslodavac koji zapošljava više od 75 radnika dužan je
imenovati dvije osobe različitog spola koje su osim njega ovlaštene
primati i rješavati pritužbe vezane za zaštitu dostojanstva radnika.

\(3\) Osobe iz stavka 2. ovoga članka mogu biti radnici ili osobe koje
nisu u radnom odnosu kod poslodavca.

\(4\) Poslodavac je dužan, u roku od osam dana od dana imenovanja osobe
iz stavka 2. ovoga članka, o imenovanju obavijestiti radnike.

\(5\) Poslodavac ili osoba iz stavka 2. ovoga članka dužna je, u roku
utvrđenom kolektivnim ugovorom, sporazumom sklopljenim između radničkog
vijeća i poslodavca ili pravilnikom o radu, a najkasnije u roku od osam
dana od dostave pritužbe, ispitati pritužbu i poduzeti sve potrebne
mjere primjerene pojedinom slučaju radi sprječavanja nastavka
uznemiravanja ili spolnog uznemiravanja, ako utvrdi da ono postoji.

\(6\) Ako poslodavac u roku iz stavka 3. ovoga članka ne poduzme mjere
za sprječavanje uznemiravanja ili spolnog uznemiravanja ili ako su mjere
koje je poduzeo očito neprimjerene, radnik koji je uznemiravan ili
spolno uznemiravan ima pravo prekinuti rad dok mu se ne osigura zaštita,
pod uvjetom da je u daljnjem roku od osam dana zatražio zaštitu pred
nadležnim sudom.

\(7\) Ako postoje okolnosti zbog kojih nije opravdano očekivati da će
poslodavac zaštititi dostojanstvo radnika, radnik nije dužan dostaviti
pritužbu poslodavcu i ima pravo prekinuti rad, pod uvjetom da je
zatražio zaštitu pred nadležnim sudom i o tome obavijestio poslodavca u
roku od osam dana od dana prekida rada.

\(8\) Za vrijeme prekida rada iz stavaka 4. i 5. ovoga članka, radnik
ima pravo na naknadu plaće u iznosu plaće koju bi ostvario da je radio.

\(9\) Ako je pravomoćnom sudskom odlukom utvrđeno da nije povrijeđeno
dostojanstvo radnika, poslodavac može zahtijevati povrat isplaćene
naknade iz stavka 6. ovoga članka.

\(10\) Svi podaci utvrđeni u postupku zaštite dostojanstva radnika su
tajni.

\(11\) Ponašanje radnika koje predstavlja uznemiravanje ili spolno
uznemiravanje predstavlja povredu obveze iz radnog odnosa.

\(12\) Protivljenje radnika postupanju koje predstavlja uznemiravanje
ili spolno uznemiravanje ne predstavlja povredu obveze iz radnog odnosa
niti smije biti razlog za diskriminaciju.

Teret dokazivanja u radnim sporovima

Članak 135. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) U slučaju spora iz radnog odnosa, teret dokazivanja je na osobi
koja smatra da joj je neko pravo iz radnog odnosa povrijeđeno, odnosno
koja pokreće spor, ako ovim ili drugim zakonom nije drukčije uređeno.

\(2\) U slučaju spora oko stavljanja radnika u nepovoljniji položaj od
drugih radnika radi obraćanja radnika zbog opravdane sumnje na korupciju
ili u dobroj vjeri podnošenja prijave o toj sumnji odgovornim osobama
ili nadležnim tijelima državne vlasti, a što je dovelo do povrede nekog
od prava radnika iz radnog odnosa, ako radnik učini vjerojatnim da je
stavljen u nepovoljniji položaj i da mu je povrijeđeno neko od njegovih
prava iz radnog odnosa, teret dokazivanja prelazi na poslodavca koji
mora dokazati da radnika nije stavio u nepovoljniji položaj od drugih
radnika, odnosno da mu nije povrijedio pravo iz radnog odnosa.

\(3\) U slučaju spora zbog otkaza ugovora o radu, teret dokazivanja
postojanja opravdanog razloga za otkaz ugovora o radu je na poslodavcu
ako je ugovor o radu otkazao poslodavac, a na radniku samo ako je on
ugovor o radu otkazao izvanrednim otkazom ugovora o radu.

\(4\) U slučaju spora u vezi s radnim vremenom, ako poslodavac ne vodi
evidenciju iz članka 5. stavka 1. ovoga Zakona na propisani način, teret
dokazivanja radnog vremena je na poslodavcu.

\(5\) U slučaju spora o stavljanju u nepovoljniji položaj radnika koji
je podnio zahtjev za ostvarivanje rodiljnih i roditeljskih prava u
skladu s propisom o rodiljnim i roditeljskim potporama ili prava vezana
za pružanje osobne skrbi na temelju ovoga Zakona, a što je dovelo do
povrede nekog od prava radnika iz radnog odnosa, ako radnik učini
vjerojatnim da je stavljen u nepovoljniji položaj zbog tih razloga,
teret dokazivanja prelazi na poslodavca koji mora dokazati da radnika
nije stavio u nepovoljniji položaj zbog tih razloga odnosno da mu nije
povrijedio pravo iz radnog odnosa.

\(6\) U slučaju spora o postojanju dogovora za rad na izdvojenom mjestu
rada iz članka 17. stavka 6. ovoga Zakona, teret dokazivanja o takvom
dogovoru je na poslodavcu.

Arbitraža i mirenje

Članak 136.

\(1\) Rješavanje radnog spora ugovorne strane mogu sporazumno povjeriti
arbitraži, odnosno mirenju.

\(2\) Kolektivnim ugovorom može se urediti sastav, postupak i druga
pitanja važna za rad arbitraže, odnosno mirenja.

Prenošenje ugovora na novog poslodavca

Članak 137.

\(1\) Ako se statusnom promjenom ili pravnim poslom na novog poslodavca
prenese poduzeće, dio poduzeća, gospodarska djelatnost ili dio
gospodarske djelatnosti, a koji zadržava svoju gospodarsku cjelovitost,
na novog se poslodavca prenose svi ugovori o radu radnika koji rade u
poduzeću ili dijelu poduzeća koji je predmet prenošenja, odnosno koji su
vezani za obavljanje gospodarske djelatnosti ili dijela gospodarske
djelatnosti koja je predmet prenošenja.

\(2\) Radnik čiji je ugovor o radu prenesen na način iz stavka 1. ovoga
članka zadržava sva prava iz radnog odnosa koja je stekao do dana
prenošenja ugovora o radu.

\(3\) Poslodavac na kojeg se prenose ugovori o radu na način propisan
stavkom 1. ovoga članka preuzima s danom prenošenja u neizmijenjenom
obliku i opsegu sva prava i obveze iz prenesenog ugovora o radu.

\(4\) Poslodavac koji na novog poslodavca prenosi poduzeće, dio
poduzeća, obavljanje gospodarske djelatnosti ili dijela gospodarske
djelatnosti dužan je novog poslodavca, potpuno i istinito, pisano
izvijestiti o pravima radnika čiji se ugovori o radu prenose.

\(5\) Propust poslodavca da novog poslodavca pisano izvijesti o pravima
radnika čiji se ugovori prenose ne utječe na ostvarivanje prava radnika
čiji su ugovori o radu preneseni na novog poslodavca.

\(6\) Poslodavac je dužan o prijenosu poduzeća, dijela poduzeća,
gospodarske djelatnosti ili dijela gospodarske djelatnosti na novog
poslodavca, pravodobno, prije dana prijenosa, pisano obavijestiti
radničko vijeće i sve radnike koji su prijenosom obuhvaćeni.

\(7\) U obavijesti iz stavka 6. ovoga članka moraju biti navedeni podaci
o:

1\) danu prenošenja ugovora o radu

2\) razlozima prenošenja ugovora o radu

3\) utjecaju prenošenja ugovora o radu na pravni, gospodarski ili
socijalni položaj radnika

4\) mjerama predviđenim u vezi s radnicima čiji se ugovori prenose.

\(8\) Ugovori o radu iz stavka 1. ovoga članka prenose se na novog
poslodavca s danom nastupa pravnih posljedica prijenosa, u skladu s
propisima koji reguliraju pravni posao na temelju kojega se vrši
prijenos poduzeća, dijela poduzeća, obavljanja gospodarske djelatnosti
ili dijela gospodarske djelatnosti.

\(9\) Ako se prijenos poduzeća, dijela poduzeća, obavljanja gospodarske
djelatnosti ili dijela gospodarske djelatnosti obavlja u stečajnom
postupku ili postupku sanacije, prava koja se prenose na novog
poslodavca mogu se umanjiti u skladu s posebnim propisom, sklopljenim
kolektivnim ugovorom, odnosno sporazumom sklopljenim između radničkog
vijeća i poslodavca.

\(10\) Ako je u poduzeću, dijelu poduzeća, gospodarskoj djelatnosti ili
dijelu gospodarske djelatnosti koje je preneseno i koje je zadržalo
svoju samostalnost utemeljeno radničko vijeće, ono nastavlja s radom, a
najduže do isteka mandata na koji je izabrano.

\(11\) Ako poduzeće, dio poduzeća, gospodarska djelatnost ili dio
gospodarske djelatnosti koje je preneseno ne zadržava svoju samostalnost
i nastavak rada radničkog vijeća nije moguć, radnici čiji se ugovori
prenose zadržavaju pravo na zastupljenost sve dok se ne stvore uvjeti za
izbor novog radničkog vijeća, odnosno do isteka mandata njihova
dotadašnjeg predstavnika.

\(12\) Ako je u poduzeću, dijelu poduzeća, u vezi s obavljanjem
gospodarske djelatnosti ili dijela gospodarske djelatnosti koje je
preneseno, sklopljen kolektivni ugovor, na radnike se do sklapanja novog
kolektivnog ugovora, a najduže godinu dana, nastavlja primjenjivati
kolektivni ugovor koji se na njih primjenjivao prije promjene
poslodavca.

\(13\) Ako se poduzeće, dio poduzeća, gospodarska djelatnost ili dio
gospodarske djelatnosti prenosi na novog poslodavca, novi poslodavac
solidarno s poslodavcem koji prenosi poduzeće, dio poduzeća, obavljanje
gospodarske djelatnosti ili dijela gospodarske djelatnosti, odgovara za
obveze prema radnicima nastale do dana prenošenja poduzeća, dijela
poduzeća, obavljanja gospodarske djelatnosti ili dijela gospodarske
djelatnosti.

\(14\) Odredbe stavaka 1. do 10. ovoga članka na odgovarajući način
primjenjuju se i na ustanove i druge pravne osobe.

\(15\) Osobu koja prenošenjem poduzeća, dijela poduzeća, gospodarske
djelatnosti ili dijela gospodarske djelatnosti ili na drugi način
zlonamjerno izbjegava ispuniti svoje obveze prema radniku, nadležni će
sud na zahtjev radnika obvezati na ispunjenje njezinih obveza i u
slučaju da ugovor o radu nije sklopljen s tom osobom.

Pretpostavka suglasnosti s odlukom poslodavca

Članak 138.

\(1\) Ako je poslodavac zatražio suglasnost radničkog vijeća ili
sindikata za svoju odluku, njihova je dužnost, u roku osam dana od
dostave zahtjeva poslodavca, očitovati se o davanju ili uskrati te
suglasnosti, ako ovim Zakonom za pojedini slučaj nije drukčije određeno.

\(2\) Ako u roku iz stavka 1. ovoga članka radničko vijeće ili sindikat
ne dostavi poslodavcu svoje očitovanje o davanju ili uskrati
suglasnosti, smatra se da su suglasni s odlukom poslodavca.

Zastara potraživanja iz radnog odnosa

Članak 139.

Ako ovim ili drugim zakonom nije drukčije određeno, potraživanja iz
radnog odnosa zastarijevaju za pet godina.

### GLAVA III. SUDJELOVANJE RADNIKA U ODLUČIVANJU

#### 1. RADNIČKO VIJEĆE

Pravo na sudjelovanje u odlučivanju

Članak 140.

Radnici zaposleni kod poslodavca koji zapošljava najmanje dvadeset
radnika, osim radnika zaposlenih u tijelima državne uprave, imaju pravo
sudjelovati u odlučivanju o pitanjima u vezi s njihovim gospodarskim i
socijalnim pravima i interesima na način i pod uvjetima propisanim ovim
Zakonom.

Pravo na izbor radničkog vijeća

Članak 141.

\(1\) Radnici imaju pravo na slobodnim i neposrednim izborima, tajnim
glasovanjem, izabrati jednog ili više svojih predstavnika (u daljnjem
tekstu: radničko vijeće) koji će ih zastupati kod poslodavca u zaštiti i
promicanju njihovih prava i interesa.

\(2\) Postupak utemeljenja radničkog vijeća pokreće se na prijedlog
sindikata ili najmanje dvadeset posto radnika zaposlenih kod određenog
poslodavca.

Broj članova radničkog vijeća

Članak 142.

\(1\) Broj članova radničkog vijeća utvrđuje se prema broju radnika
zaposlenih kod određenog poslodavca, i to:

1\) do sedamdeset pet radnika, jedan predstavnik

2\) od sedamdeset šest do dvjesto pedeset radnika, tri predstavnika

3\) od dvjesto pedeset jedan do petsto radnika, pet predstavnika

4\) od petsto jedan do sedamsto pedeset radnika, sedam predstavnika

5\) od sedamsto pedeset jedan do tisuću radnika, devet predstavnika.

\(2\) Za svakih sljedećih započetih tisuću radnika povećava se broj
članova radničkog vijeća za dva.

\(3\) Pri predlaganju članova radničkog vijeća potrebno je voditi računa
o ravnomjernoj zastupljenosti svih organizacijskih jedinica i skupina
zaposlenih radnika (po spolu, dobi, stručnoj spremi, poslovima na kojima
rade i slično).

Glavno radničko vijeće

Članak 143.

\(1\) Ako je poslovanje poslodavca organizirano u više organizacijskih
jedinica, radnici mogu izabrati jedno radničko vijeće na razini svih
organizacijskih jedinica ili mogu izabrati radnička vijeća u svakoj
pojedinoj organizacijskoj jedinici.

\(2\) Ako su nakon utemeljenja radničkih vijeća u pojedinim
organizacijskim jedinicama provedeni izbori i utemeljeno je radničko
vijeće na razini poslodavca, danom utemeljenja toga radničkoga vijeća
utemeljenim radničkim vijećima u pojedinim organizacijskim jedinicama
prestaje mandat.

\(3\) Kada radnici utemelje radničko vijeće u pojedinoj organizacijskoj
jedinici, Glavno radničko vijeće može se organizirati samo ako su
radnička vijeća utemeljena u svim organizacijskim jedinicama, i to na
način da takvo radničko vijeće bude sastavljeno od predstavnika
radničkih vijeća svih organizacijskih jedinica.

\(4\) Sporazumom između poslodavca i radničkih vijeća uređuje se sastav,
ovlaštenja i druga pitanja važna za rad Glavnog radničkog vijeća.

Izborno razdoblje

Članak 144.

\(1\) Radničko vijeće bira se na izborno razdoblje od četiri godine od
dana objave konačno utvrđenih rezultata izbora.

\(2\) Iznimno od stavka 1. ovoga članka, izborno razdoblje može biti
kraće ako je izbor za radničko vijeće proveden zbog poništenja
prethodnih izbora ili raspuštanja radničkog vijeća tijekom trajanja
mandata, te će trajati do isteka izbornog razdoblja radničkog vijeća
koje je raspušteno, odnosno koje je izabrano na poništenim izborima.

\(3\) Kada tijekom izbornog razdoblja radničkog vijeća dođe do promjene
u članstvu, mandat novog člana radničkog vijeća trajat će do završetka
mandata radničkog vijeća.

\(4\) Redoviti izbori se u pravilu održavaju u razdoblju od 1. ožujka do
31. svibnja.

Biračko pravo

Članak 145.

\(1\) Pravo birati i biti birani imaju svi radnici zaposleni kod
određenoga poslodavca.

\(2\) Pravo birati i biti birani nemaju članovi upravnih i nadzornih
organa poslodavca i članovi njihovih obitelji te radnici iz članka 131.
stavaka 1. i 2. ovoga Zakona.

\(3\) Članovima obitelji u smislu stavka 2. ovoga članka smatraju se
članovi uže obitelji iz članka 86. stavka 3. ovoga Zakona.

\(4\) Odredba stavka 2. ovoga članka ne odnosi se na predstavnike
radnika u organima poslodavca.

\(5\) Izborni odbor utvrđuje listu radnika koji imaju biračko pravo.

Liste kandidata

Članak 146.

\(1\) Liste kandidata za izbor predstavnika radnika mogu predložiti
sindikati koji imaju svoje članove zaposlene kod određenoga poslodavca
ili skupina radnika koju podržava najmanje dvadeset posto radnika
zaposlenih kod određenoga poslodavca.

\(2\) Svaka lista kandidata mora imati onoliki broj kandidata i
zamjenika koliko se predstavnika radnika bira.

\(3\) Ministar pravilnikom propisuje postupak izbora radničkih vijeća,
obveznike, rokove i način dostave podataka o izabranim radničkim
vijećima.

Utvrđivanje rezultata izbora

Članak 147.

\(1\) Ako se bira jedan predstavnik, izabran je onaj kandidat koji je
dobio najveći broj glasova radnika koji su glasovali.

\(2\) Ako u slučaju iz stavka 1. ovoga članka, dva ili više kandidata
dobiju isti broj glasova, izabran je kandidat koji je duže neprekidno
zaposlen kod poslodavca.

\(3\) Ako se biraju tri ili više predstavnika, broj predstavnika koji je
izabran sa svake liste utvrđuje se tako da se ukupan broj glasova koje
je dobila svaka lista (biračka masa liste) dijeli s brojevima od jedan
do, zaključno, broja predstavnika koji se bira; svi tako dobiveni
rezultati redaju se od najvećeg do najmanjeg, a rezultat koji po redu
odgovara broju predstavnika koji se bira je zajednički djelitelj; svaka
lista dobit će onoliko predstavničkih mjesta koliko puta ukupan broj
njezinih dobivenih glasova (biračka masa liste) sadrži cijeli broj
zajedničkog djelitelja; ako su glasovi tako podijeljeni da se ne može
utvrditi koja bi između dviju ili više lista dobila koje predstavničko
mjesto, ono će pripasti onoj listi koja je dobila više glasova.

\(4\) Lista koja na izborima dobije manje od pet posto glasova radnika
koji su glasovali ne sudjeluje u diobi predstavničkih mjesta.

\(5\) U slučaju iz stavka 3. ovoga članka, sa svake liste izabrani su
kandidati od rednoga broja jedan pa do rednoga broja koji odgovara broju
predstavničkih mjesta koja je određena lista dobila.

\(6\) Zamjenici predstavnika sa svake liste su kandidati koji nisu
izabrani, po redu od prvoga neizabranoga pa najviše do broja koliko je
određena lista dobila predstavničkih mjesta, a nakon što se iscrpi lista
kandidata, zamjenici su osobe s liste zamjenika kandidata.

\(7\) Podatke o provedenim izborima izborni odbor dostavlja poslodavcu i
sindikatima koji su podnijeli listu kandidata.

Temeljna ovlaštenja radničkog vijeća

Članak 148.

\(1\) Radničko vijeće štiti i promiče interese radnika zaposlenih kod
određenog poslodavca, savjetovanjem, suodlučivanjem ili pregovorima s
poslodavcem ili od njega opunomoćenom osobom, o pitanjima važnima za
položaj radnika.

\(2\) Radničko vijeće pazi na poštivanje ovoga Zakona, pravilnika o
radu, kolektivnih ugovora te drugih propisa.

\(3\) Radničko vijeće pazi ispunjava li poslodavac uredno i točno obveze
obračunavanja i uplaćivanja doprinosa u skladu s posebnim propisom, te u
tu svrhu ima pravo uvida u odgovarajuću dokumentaciju.

\(4\) Radničko vijeće ne smije sudjelovati u pripremanju ili ostvarenju
štrajka, isključenja s rada ili druge industrijske akcije, niti se smije
na bilo koji način miješati u kolektivni radni spor koji može dovesti do
takve akcije.

Obveza obavješćivanja

Članak 149. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac je dužan najmanje svaka tri mjeseca obavijestiti
radničko vijeće o:

1\) stanju, rezultatima poslovanja te organizaciji rada

2\) očekivanom razvoju poslovnih aktivnosti i njihovu utjecaju na
gospodarski i socijalni položaj radnika

3\) kretanju i promjenama u plaćama

4\) opsegu i razlozima uvođenja prekovremenog rada

5\) broju i vrsti radnika koji su kod njega zaposleni, strukturi
zaposlenosti (broj radnika zaposlenih na određeno vrijeme, na izdvojenom
mjestu rada, na daljinu, putem agencije za privremeno zapošljavanje,
koji su privremeno ustupljeni u s njim povezano društvo, odnosno koji su
kod njega privremeno ustupljeni iz s njim povezanog društva, broju
noćnih radnika), strukturi zaposlenosti po spolu te o razvoju i politici
zapošljavanja

6\) broju i vrsti radnika koji su prije početka rada kod drugog
poslodavca obavijestili matičnog poslodavca o sklopljenom ugovoru o
dodatnom radu s drugim poslodavcem

7\) zaštiti zdravlja i sigurnosti na radu i mjerama za poboljšanje
uvjeta rada

8\) rezultatima provedenih inspekcijskih nadzora u području rada i
zaštite na radu

9\) drugim pitanjima osobito važnim za gospodarski i socijalni položaj
radnika.

\(2\) O pitanjima iz stavka 1. ovoga članka poslodavac je dužan
obavijestiti radničko vijeće u vrijeme, u sadržaju i na način koji
omogućuju članovima radničkog vijeća da izvrše procjenu mogućeg utjecaja
te da se pripreme za savjetovanje s poslodavcem.

Obveza savjetovanja prije donošenja odluke

Članak 150. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Prije donošenja odluke važne za položaj radnika, poslodavac se
mora savjetovati s radničkim vijećem o namjeravanoj odluci te mora
radničkom vijeću dostaviti podatke važne za donošenje odluke i
sagledavanje njezina utjecaja na položaj radnika.

\(2\) U slučaju iz stavka 1. ovoga članka, poslodavac je radničkom
vijeću na njegov zahtjev, prije konačnog očitovanja o namjeravanoj
odluci poslodavca, dužan omogućiti održavanje sastanka radi dodatnih
odgovora i obrazloženja na njihovo izneseno mišljenje.

\(3\) Važnim odlukama iz stavka 1. ovoga članka smatraju se osobito
odluke o:

1\) donošenju pravilnika o radu

2\) planu te razvoju i politici zapošljavanja i otkazu

3\) prijenosu poduzeća, dijela poduzeća, gospodarske djelatnosti ili
dijela gospodarske djelatnosti, kao i ugovora o radu radnika na novog
poslodavca te o utjecaju takvog prijenosa na radnike koji su prijenosom
obuhvaćeni

4\) mjerama u vezi sa zaštitom zdravlja i sigurnosti na radu

5\) uvođenju nove tehnologije te promjena u organizaciji i načinu rada

6\) planu godišnjih odmora

7\) rasporedu radnog vremena

8\) noćnom radu

9\) naknadama za izume i tehničko unapređenje

10\) kolektivnom višku radnika iz članka 127. ovoga Zakona te sve druge
odluke za koje je ovim Zakonom ili kolektivnim ugovorom propisano
sudjelovanje radničkog vijeća u njihovu donošenju

11\) imenovanju osobe koja je ovlaštena primati i rješavati pritužbe
vezane za zaštitu dostojanstva radnika.

\(4\) Podaci o namjeravanoj odluci moraju se dostaviti radničkom vijeću
potpuno i pravodobno, tako da mu se omogući davanje primjedbi i
prijedloga, kako bi rezultati rasprave stvarno mogli utjecati na
donošenje odluke.

\(5\) Ako sporazumom poslodavca s radničkim vijećem nije drukčije
određeno, radničko vijeće je dužno u roku od osam dana, a u slučaju
izvanrednog otkaza u roku od pet dana, dostaviti svoje očitovanje o
namjeravanoj odluci poslodavcu.

\(6\) Ako se radničko vijeće u roku iz stavka 5. ovoga članka ne očituje
o namjeravanoj odluci, smatra se da nema primjedbi i prijedloga.

\(7\) Radničko vijeće se može protiviti otkazu ako poslodavac nema
opravdani razlog za otkaz ili ako nije proveden postupak otkazivanja
predviđen ovim Zakonom.

\(8\) Radničko vijeće mora obrazložiti svoje protivljenje odluci
poslodavca.

\(9\) Ako se radničko vijeće protivi izvanrednom otkazu, a radnik u
sudskom sporu osporava dopuštenost otkaza i traži od poslodavca da ga
zadrži na radu, poslodavac je dužan radnika vratiti na rad u roku od
osam dana od dana dostave obavijesti i dokaza o podnošenju tužbe i
zadržati ga na radu do okončanja sudskog spora.

\(10\) U slučaju iz stavka 9. ovoga članka, ako poslodavac izvanredno
otkazuje ugovor o radu, može radnika privremeno udaljiti s posla do
okončanja sudskog spora o dopuštenosti otkaza, uz obvezu isplate
mjesečne naknade plaće u visini polovice prosječne plaće isplaćene tom
radniku u prethodna tri mjeseca.

\(11\) Ako je protivljenje radničkog vijeća izvanrednom otkazu očito
neutemeljeno, odnosno protivno odredbama ovoga Zakona, poslodavac može
od suda tražiti da ga privremeno, do okončanja sudskog spora, oslobodi
obveze vraćanja radnika na rad i isplate naknade plaće.

\(12\) Odluka poslodavca donesena protivno odredbama ovoga Zakona o
obvezi savjetovanja s radničkim vijećem ništetna je.

Suodlučivanje

Članak 151. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Poslodavac može samo uz prethodnu suglasnost radničkog vijeća
donijeti odluku o:

1\) otkazu članu radničkog vijeća

2\) otkazu kandidatu za člana radničkog vijeća koji nije izabran, u
razdoblju od tri mjeseca nakon utvrđenih konačnih rezultata izbora

3\) otkazu radniku kod kojeg je zbog ozljede na radu ili profesionalne
bolesti došlo do smanjenja radne sposobnosti uz preostalu radnu
sposobnosti ili do smanjenja radne sposobnosti uz djelomični gubitak
radne sposobnosti, odnosno otkazu radniku osobi s invaliditetom

4\) otkazu radniku s navršenih 60 godina života, osim o otkazu radniku s
navršenih 65 godina života i 15 godina mirovinskog staža

5\) otkazu predstavniku radnika u organu poslodavca

6\) uvrštavanju osoba iz članka 34. stavka 1. ovoga Zakona u kolektivni
višak radnika, osim u slučaju kada je poslodavac u skladu s posebnim
propisom pokrenuo, odnosno provodi postupak likvidacije

7\) prikupljanju, obrađivanju, korištenju i dostavljanju trećim osobama
podataka o radniku

8\) imenovanju osobe koja je ovlaštena nadzirati da li se osobni podaci
radnika prikupljaju, obrađuju, koriste i dostavljaju trećim osobama u
skladu s odredbama ovoga Zakona.

\(2\) Poslodavac iznimno može, bez prethodne suglasnosti radničkog
vijeća, donijeti odluku iz stavka 1. točaka 1. do 6. ovoga članka, ako
se odlukom rješava o pravima radnika koji je ujedno i sindikalni
povjerenik koji uživa zaštitu iz članka 188. ovoga Zakona.

\(3\) Ako se radničko vijeće u roku od osam dana ne izjasni o davanju
ili uskrati suglasnosti, smatra se da je suglasno s odlukom poslodavca.

\(4\) Ako radničko vijeće uskrati suglasnost, uskrata mora biti pisano
obrazložena, a poslodavac može u roku od petnaest dana od dana dostave
izjave o uskrati suglasnosti tražiti da tu suglasnost nadomjesti sudska
ili arbitražna odluka.

\(5\) O tužbi poslodavca u slučaju iz stavka 4. ovoga članka sud prvog
stupnja je dužan odlučiti u roku od trideset dana od dana podnošenja
tužbe.

\(6\) Sporazumom poslodavca s radničkim vijećem mogu se utvrditi i druga
pitanja o kojima poslodavac može donijeti odluku samo uz prethodnu
suglasnost radničkog vijeća.

Obveza obavješćivanja radnika

Članak 152.

Radničko vijeće je obvezno redovito obavješćivati radnike i sindikat o
svome radu te primati njihove poticaje i prijedloge.

Odnos sa sindikatom

Članak 153.

\(1\) Radničko vijeće, u svrhu zaštite i promicanja prava i interesa
radnika, u punom povjerenju surađuje sa svim sindikatima koji imaju
svoje članove zaposlene kod određenoga poslodavca.

\(2\) Član radničkog vijeća može nesmetano nastaviti rad u sindikatu.

\(3\) Ako kod poslodavca nije utemeljeno radničko vijeće, sindikalni
povjerenik preuzima sva prava i obveze radničkog vijeća propisane ovim
Zakonom, osim prava iz članka 164. stavka 2. ovoga Zakona na imenovanje
predstavnika radnika u organ poslodavca iz članka 164. stavka 1. ovoga
Zakona.

\(4\) Ako kod poslodavca djeluje više sindikata, sindikati se moraju
sporazumjeti o sindikalnom povjereniku, odnosno povjerenicima koji će
imati prava i obveze iz stavka 3. ovoga članka, a o postignutom
sporazumu sindikati su dužni pisano obavijestiti poslodavca.

Rad radničkog vijeća

Članak 154.

\(1\) Ako radničko vijeće ima tri ili više člana, radi na sjednicama.

\(2\) Radničko vijeće donosi poslovnik o svom radu.

\(3\) Na sjednicama radničkog vijeća mogu biti nazočni predstavnici
sindikata koji imaju članove zaposlene kod poslodavca, bez prava
sudjelovanja u odlučivanju.

\(4\) Radničko vijeće može zatražiti mišljenje stručnjaka o pitanjima iz
svog djelokruga.

\(5\) Troškovi stručnog savjetovanja iz stavka 4. ovoga članka terete
poslodavca u skladu sa sporazumom sklopljenim između poslodavca i
radničkog vijeća.

Nastupanje pred sudom

Članak 155.

\(1\) Radničko vijeće može tužiti ili biti tuženo samo na temelju
ovlaštenja, odnosno obveza utvrđenih ovim ili drugim zakonom, drugim
propisom ili kolektivnim ugovorom.

\(2\) Radničko vijeće ne može imati vlastitu imovinu.

\(3\) Radničko vijeće, a ni njegovi članovi, ne odgovaraju
građanskopravno za odluke koje ono donosi.

Uvjeti za rad radničkog vijeća

Članak 156.

\(1\) Radničko vijeće zasjeda i na drugi način obavlja svoje poslove u
radno vrijeme.

\(2\) Za rad u radničkom vijeću svaki član ima pravo na naknadu plaće za
šest radnih sati tjedno.

\(3\) Članovi radničkog vijeća mogu jedan drugome ustupati radne sate iz
stavka 2. ovoga članka.

\(4\) Ako broj raspoloživih radnih sati to dopušta, poslovi predsjednika
ili člana radničkog vijeća mogu se obavljati u punom radnom vremenu.

\(5\) Poslodavac mora radničkom vijeću osigurati potreban prostor,
osoblje, sredstva i druge uvjete za rad.

\(6\) Poslodavac mora članovima radničkog vijeća omogućiti
osposobljavanje za rad u radničkom vijeću.

\(7\) Poslodavac snosi i druge troškove koji u skladu s ovim Zakonom,
drugim propisom ili kolektivnim ugovorom nastanu djelatnošću radničkog
vijeća.

\(8\) Predsjednik ili član radničkog vijeća koji je poslove za radničko
vijeće obavljao u punom radnom vremenu, nakon prestanka obavljanja tih
poslova ima pravo povratka na poslove na kojima je prethodno radio, a
ako je prestala potreba za obavljanjem tih poslova, poslodavac mu je
dužan ponuditi obavljanje drugih odgovarajućih poslova.

\(9\) Sporazumom sklopljenim između poslodavca i radničkog vijeća
pobliže se uređuju uvjeti za rad radničkog vijeća.

\(10\) Odnos radničkog vijeća i poslodavca temelji se na povjerenju i
međusobnoj suradnji.

Zabrana nejednakog postupanja prema članovima radničkog vijeća

Članak 157.

Poslodavac ne smije članove radničkog vijeća povlašćivati, a niti
stavljati u nepovoljniji položaj od drugih radnika.

Zabrana nejednakog postupanja radničkog vijeća prema radnicima

Članak 158.

U svom djelovanju radničko vijeće ne smije radnika ili određenu skupinu
radnika povlašćivati, a niti stavljati u nepovoljniji položaj od drugih
radnika.

Čuvanje poslovne tajne

Članak 159.

\(1\) Član radničkog vijeća dužan je čuvati poslovnu tajnu koju je
saznao u obavljanju ovlaštenja danih mu ovim Zakonom.

\(2\) Poslovnu tajnu iz stavka 1. ovoga članka predstavljaju podaci koji
su kao poslovna tajna određeni zakonom, drugim propisom ili općim aktom
trgovačkog društva, ustanove ili druge pravne osobe, a koji
predstavljaju proizvodnu tajnu, rezultate istraživačkog ili
konstrukcijskog rada te druge podatke zbog čijeg bi priopćavanja
neovlaštenoj osobi mogle nastupiti štetne posljedice za njezine
gospodarske interese.

\(3\) Obveza iz stavka 1. ovoga članka postoji i nakon isteka izbornoga
razdoblja.

Sporazum radničkog vijeća s poslodavcem

Članak 160.

\(1\) Radničko vijeće može s poslodavcem sklopiti pisani sporazum koji
može sadržavati pravna pravila kojima se uređuju pitanja iz radnog
odnosa.

\(2\) Sporazum iz stavka 1. ovoga članka primjenjuje se neposredno i
obvezno na sve radnike zaposlene kod poslodavca koji je sklopio
sporazum.

\(3\) Sporazumom iz stavka 1. ovoga članka ne smiju se urediti pitanja
plaća, trajanja radnog vremena te druga pitanja koja se redovito uređuju
kolektivnim ugovorom, osim ako stranke kolektivnog ugovora na to ovlaste
stranke toga sporazuma.

Povećanje broja članova i ovlaštenja radničkog vijeća

Članak 161.

\(1\) Sporazumom sklopljenim između radničkog vijeća i poslodavca može
se povećati broj članova radničkog vijeća preko broja određenog ovim
Zakonom, a može se povećati i opseg oslobođenja članova radničkog vijeća
od obveze rada, uz naknadu plaće.

\(2\) Sporazumom radničkog vijeća s poslodavcem ili kolektivnim ugovorom
mogu se proširiti ovlaštenja radničkog vijeća.

Poništenje izbora, raspuštanje radničkog vijeća i isključenje njegova
člana

Članak 162.

\(1\) Radničko vijeće, izborni odbor, poslodavac, sindikati koji imaju
svoje članove zaposlene kod određenog poslodavca ili kandidat za
radničko vijeće, mogu u roku od devedeset dana od dana objave konačnih
rezultata izbora, od nadležnog suda zahtijevati da u slučaju teške
povrede obveze iz ovoga Zakona o provođenju izbora za radničko vijeće,
koja je utjecala na rezultate izbora, poništi provedene izbore.

\(2\) Ako radničko vijeće ili neki njegov član teško povrijedi obveze
dane mu ovim Zakonom, drugim propisom ili kolektivnim ugovorom, ili ako
za vrijeme izbornog razdoblja, u odnosu na nekog člana nastupe zapreke
za njegovo članstvo u radničkom vijeću, sindikati koji imaju svoje
članove zaposlene kod određenoga poslodavca, mogu zatražiti od nadležnog
suda da raspusti radničko vijeće ili da isključi određenoga člana, a
isto može zatražiti i najmanje dvadeset pet posto radnika zaposlenih kod
poslodavca ili poslodavac.

\(3\) Ako pri izboru članova radničkog vijeća nije osigurana primjena
odredbe članka 142. stavka 3. ovoga Zakona, raspuštanje radničkog vijeća
može zatražiti najmanje dvadeset pet posto svih radnika zaposlenih kod
poslodavca.

\(4\) Sudska nadležnost i rokovi za donošenje odluke o poništenju
izbora, raspuštanju radničkog vijeća i isključenju njegova člana
utvrđuju se odgovarajućom primjenom odredbi članka 219. ovoga Zakona.

#### 2. SKUPOVI RADNIKA

Skupovi radnika

Članak 163.

\(1\) Radi sveobuhvatnog obavješćivanja i rasprave o stanju i razvoju
poslodavca te o radu radničkog vijeća moraju se dva puta godišnje, u
podjednakim vremenskim razmacima, održati skupovi radnika zaposlenih kod
određenoga poslodavca.

\(2\) Ako veličina poslodavca ili druge posebnosti to zahtijevaju,
skupovi iz stavka 1. ovoga članka mogu se održati po odjelima ili drugim
organizacijskim jedinicama.

\(3\) Skup radnika iz stavka 1. ovoga članka saziva radničko vijeće, uz
prethodno savjetovanje s poslodavcem, vodeći pri tome računa da se
odabirom vremena i mjesta održavanja skupa radnika ne šteti poslovanju
poslodavca.

\(4\) Ako kod poslodavca nije utemeljeno radničko vijeće, skup radnika
iz stavka 1. ovoga članka dužan je sazvati poslodavac.

\(5\) Ne dirajući u pravo radničkog vijeća da saziva skup radnika iz
stavka 1. ovoga članka, poslodavac može, ako ocijeni da je to potrebno,
sazvati skup radnika vodeći pri tome računa da se time ne ograniče
ovlasti radničkog vijeća utvrđene ovim Zakonom.

\(6\) O sazivanju skupa iz stavka 5. ovoga članka poslodavac se mora
savjetovati s radničkim vijećem.

#### 3. PREDSTAVNIK RADNIKA U ORGANU POSLODAVCA

Predstavnik radnika u organu poslodavca

Članak 164.

\(1\) U trgovačkom društvu ili zadruzi, u kojima se u skladu s posebnim
propisom utemeljuje organ koji nadzire vođenje poslova (nadzorni odbor,
upravni odbor, odnosno drugo odgovarajuće tijelo) te u javnoj ustanovi,
jedan član organa društva ili zadruge koji nadzire vođenje poslova,
odnosno jedan član organa javne ustanove (upravno vijeće, odnosno drugo
odgovarajuće tijelo) mora biti predstavnik radnika.

\(2\) Predstavnika radnika u organ iz stavka 1. ovoga članka imenuje i
opoziva radničko vijeće.

\(3\) Ako kod poslodavca nije utemeljeno radničko vijeće, predstavnika
radnika u organ iz stavka 1. ovoga članka, između radnika zaposlenih kod
poslodavca, biraju i opozivaju radnici na slobodnim i neposrednim
izborima, tajnim glasovanjem, u postupku propisanim ovim Zakonom za
izbor radničkog vijeća koje ima jednog člana.

\(4\) Član organa iz stavka 1. ovoga članka imenovan na način propisan
stavkom 2., odnosno izabran na način propisan stavkom 3. ovoga članka,
ima isti pravni položaj kao i drugi imenovani članovi toga organa.

### GLAVA IV. KOLEKTIVNI RADNI ODNOSI

#### 1. UDRUGE RADNIKA I POSLODAVACA

Pravo na udruživanje

Članak 165.

\(1\) Radnici imaju pravo, po svojem slobodnom izboru, utemeljiti
sindikat te se u njega učlaniti, uz uvjete koji mogu biti propisani samo
statutom ili pravilima toga sindikata.

\(2\) Poslodavci imaju pravo, po svojem slobodnom izboru, utemeljiti
udrugu poslodavaca te se u nju učlaniti, uz uvjete koji mogu biti
propisani samo statutom ili pravilima te udruge.

\(3\) Udruge iz stavaka 1. i 2. ovoga članka (u daljnjem tekstu: udruge)
mogu se osnovati bez bilo kakvoga prethodnog odobrenja.

Dobrovoljnost članstva u udruzi

Članak 166.

\(1\) Radnik, odnosno poslodavac slobodno odlučuje o svojem pristupanju
udruzi i istupanju iz udruge.

\(2\) Nitko ne smije biti stavljen u nepovoljniji položaj zbog članstva
u udruzi, odnosno sudjelovanja ili nesudjelovanja u djelatnosti udruge.

\(3\) Postupanje protivno stavcima 1. i 2. ovoga članka predstavlja
diskriminaciju u smislu posebnog zakona.

Zabrana privremenog ili trajnog djelovanja odlukom izvršne vlasti

Članak 167.

Djelatnost udruge ne može se privremeno zabraniti niti se udruga može
raspustiti odlukom izvršne vlasti.

Udruge više razine

Članak 168.

\(1\) Udruge mogu utemeljiti svoje saveze ili druge oblike udruživanja u
kojima se njihovi interesi povezuju na višoj razini (udruge više
razine).

\(2\) Udruge više razine uživaju sva prava i slobode zajamčene udrugama.

\(3\) Udruge i udruge više razine imaju pravo slobodno se udruživati i
surađivati s međunarodnim organizacijama utemeljenima radi promicanja
istih prava i interesa.

Ovlaštenja udruge

Članak 169.

\(1\) Udruga može biti stranka kolektivnog ugovora samo ako je
utemeljena i registrirana u skladu s odredbama ovoga Zakona.

\(2\) Udruga može u radnim sporovima kod poslodavca, pred sudom, u
mirenju i arbitraži te pred državnim tijelima zastupati svoje članove.

Utemeljenje drugih pravnih osoba

Članak 170.

Udruge mogu, radi ostvarivanja svojih ciljeva i zadataka predviđenih
statutom ili pravilima, utemeljiti druge pravne osobe u skladu s
posebnim propisima.

#### 2. UTEMELJENJE I REGISTRACIJA UDRUGA

Utemeljenje udruge

Članak 171.

\(1\) Sindikat može utemeljiti najmanje deset punoljetnih poslovno
sposobnih fizičkih osoba.

\(2\) Udrugu poslodavaca mogu utemeljiti tri pravne osobe ili punoljetne
poslovno sposobne fizičke osobe.

\(3\) Udrugu više razine mogu utemeljiti najmanje dvije udruge iz
stavaka 1. ili 2. ovoga članka.

\(4\) Naziv udruge, odnosno udruge više razine, mora se jasno
razlikovati od naziva već registriranih udruga, odnosno udruga više
razine.

Statut udruge

Članak 172.

\(1\) Udruga, odnosno udruga više razine, mora imati statut utemeljen i
donesen na načelima demokratskog zastupanja i demokratskog očitovanja
volje članova.

\(2\) Statutom udruge utvrđuje se svrha udruge, naziv, sjedište, naznaka
djeluje li u jednoj ili više županija, odnosno na teritoriju Republike
Hrvatske, znak, tijela udruge, način izbora i opoziva tih tijela,
ovlaštenja tijela udruge, postupak učlanjivanja i prestanak članstva,
način donošenja i izmjene statuta, pravila i drugih općih akata te
prestanak djelovanja udruge.

\(3\) Statut udruge mora sadržavati odredbe o tijelima ovlaštenima za
sklapanje kolektivnog ugovora te uvjetima i postupku organiziranja
industrijskih akcija.

\(4\) Statutom određena svrha udruge mora biti sklapanje kolektivnih
ugovora.

Pravna osobnost udruge

Članak 173.

\(1\) Udruga i udruga više razine stječe pravnu osobnost danom upisa u
registar udruga.

\(2\) Statutom udruge određuje se ima li udruga podružnice ili druge
oblike unutarnjeg organiziranja te koja ovlaštenja podružnice ili drugi
oblici unutarnjeg organiziranja imaju u pravnom prometu.

\(3\) Podružnica ili drugi oblik unutarnjeg organiziranja stječe
ovlaštenja u pravnom prometu iz stavka 2. ovoga članka danom utvrđenim
odlukom o njezinu osnivanju u skladu sa statutom udruge.

Registar udruga

Članak 174. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775))

\(1\) Udruge i udruge više razine koje djeluju samo u jednoj županiji
upisuju se u registar udruga koji se vodi u nadležnom upravnom tijelu.

\(2\) Udruge i udruge više razine koje djeluju na teritoriju Republike
Hrvatske ili u dvije ili više županija upisuju se u registar udruga koji
se vodi u ministarstvu.

\(3\) U registar se upisuje: dan utemeljenja, naziv, sjedište, naznaka
djeluje li udruga u jednoj ili više županija, odnosno na teritoriju
Republike Hrvatske, naziv izvršnog tijela, imena osoba ovlaštenih za
zastupanje te prestanak djelovanja udruge, odnosno udruge više razine.

\(4\) Ministar pravilnikom propisuje sadržaj i način vođenja registra
udruga.

Zahtjev za upis u registar udruga

Članak 175.

\(1\) Na zahtjev utemeljitelja udruga se upisuje u registar.

\(2\) Zahtjevu za upis mora se priložiti: odluka o utemeljenju, zapisnik
skupštine utemeljitelja, statut, popis utemeljitelja i članova izvršnog
tijela, ime i prezime osobe ili osoba ovlaštenih za zastupanje.

\(3\) Utemeljitelji su dužni zahtjev za upis u registar udruga podnijeti
u roku od trideset dana od dana održavanja skupštine.

\(4\) Tijelo nadležno za registraciju dužno je izdati potvrdu o
zaprimanju zahtjeva za upis u registar udruga.

\(5\) Na postupak upisa u registar udruga primjenjuje se propis o općem
upravnom postupku.

Rješenje o zahtjevu za upis u registar udruga

Članak 176.

\(1\) O zahtjevu za upis udruge u registar donosi se rješenje.

\(2\) Rješenje iz stavka 1. ovoga članka obvezno sadrži: broj pod kojim
se udruga upisuje, naziv udruge, sjedište, podatak o tome djeluje li
udruga u jednoj ili više županija, odnosno na teritoriju Republike
Hrvatske te ime i prezime osobe ili osoba ovlaštenih za zastupanje.

Otklanjanje nedostataka u statutu ili postupku utemeljenja

Članak 177.

\(1\) Ako tijelo ovlašteno za registraciju utvrdi da priloženi statut
nije u skladu s ovim Zakonom ili da podneseni zahtjev ne sadrži dokaze o
ispunjenju uvjeta predviđenih ovim Zakonom za utemeljenje udruge, pozvat
će podnositelje zahtjeva da usklade statut s ovim Zakonom ili podnesu
odgovarajuće dokaze te im za to odrediti rok koji ne može biti kraći od
osam niti duži od petnaest dana.

\(2\) Ako u roku iz stavka 1. ovoga članka podnositelji zahtjeva ne
otklone nedostatke u statutu ili ne podnesu dokaze o ispunjenju uvjeta
propisanih ovim Zakonom za utemeljenje udruge, tijelo ovlašteno za
registraciju će rješenjem odbaciti podnesen zahtjev ili odbiti zahtjev
za upis u registar udruga.

Rok za donošenje rješenja o zahtjevu za upis u registar udruga

Članak 178.

\(1\) Tijelo ovlašteno za registraciju dužno je donijeti rješenje o
zahtjevu za upis u registar udruga najkasnije u roku od trideset dana od
dana predaje urednog zahtjeva.

\(2\) Ako ovlašteno tijelo ne donese rješenje u roku iz stavka 1. ovoga
članka, smatrat će se da je udruga registrirana idućega dana od isteka
toga roka.

\(3\) U slučaju iz stavka 2. ovoga članka, tijelo ovlašteno za
registraciju dužno je u roku od sedam dana od isteka roka za donošenje
rješenja izdati potvrdu o registraciji udruge sa sadržajem propisanim
člankom 176. stavkom 2. ovoga Zakona.

Odbijanje zahtjeva za upis

Članak 179. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775))

\(1\) Tijelo ovlašteno za registraciju donijet će rješenje o odbijanju
zahtjeva za upis u registar udruga ako udruga nije utemeljena u skladu s
člancima 171. i 172. ovoga Zakona.

\(2\) Rješenje kojim se odbija zahtjev za upis mora biti obrazloženo.

\(3\) O žalbi protiv rješenja nadležnog upravnog tijela odlučuje
ministarstvo.

\(4\) Ako ministarstvo donosi rješenje u prvom stupnju, ono je izvršno i
protiv njega se može pokrenuti upravni spor.

Prijava promjene podataka

Članak 180.

\(1\) U registar udruga mora se prijaviti svaka promjena naziva udruge,
sjedišta, podatak o djelovanju u jednoj ili više županija, odnosno na
teritoriju Republike Hrvatske, naziva tijela, osoba ovlaštenih za
zastupanje te prestanak djelovanja udruge.

\(2\) Osoba ovlaštena za zastupanje udruge dužna je promjene iz
stavka 1. ovoga članka prijaviti tijelu koje vodi registar udruga u roku
od trideset dana od dana nastale promjene.

\(3\) Na upis promjene podataka iz stavka 1. ovoga članka primjenjuju se
odredbe ovoga Zakona o upisu udruga u registar.

#### 3. IMOVINA UDRUGA

Prikupljanje i zaštita imovine od prisilnog izvršenja

Članak 181.

\(1\) Udruge mogu prikupljanjem upisnina i članarina te kupnjom,
darovanjem ili na drugi zakonit način stjecati imovinu bez bilo kakvoga
prethodnog odobrenja.

\(2\) Prisilno izvršenje ne može se provesti na nepokretnoj i pokretnoj
imovini udruga nužnoj za održavanje sastanaka i provođenje obrazovnih
djelatnosti te na knjižnicama udruga.

Podjela imovine udruge

Članak 182.

\(1\) Ako se udruga razdijeli ili se znatniji dio članstva izdvoji u
novu udrugu, imovina udruge dijeli se među udrugama, razmjerno broju
članova, ako statutom udruge, ugovorom ili drugim sporazumom nije
drukčije određeno.

\(2\) Ako udruga prestane djelovati, imovinom udruge postupa se na način
propisan statutom udruge.

\(3\) Ako udruga prestane djelovati, imovina udruge ne može se
podijeliti članovima udruge.

#### 4. DJELOVANJE UDRUGA

Zabrana nadzora

Članak 183.

\(1\) Poslodavci i njihove udruge ne smiju nadzirati utemeljenje i
djelovanje sindikata, odnosno njihovih udruga više razine, niti radi
ostvarenja takvoga nadzora smiju financirati ili na drugi način
podupirati sindikate, odnosno njihove udruge više razine.

\(2\) Zabrana nadzora iz stavka 1. ovoga članka, primjenjuje se i na
odnos sindikata, odnosno njihovih udruga više razine prema poslodavcima
i njihovim udrugama.

Sudska zaštita članskih prava

Članak 184.

Član udruge može tražiti sudsku zaštitu u slučaju povrede svojih prava
utvrđenih statutom ili drugim pravilima udruge.

Sudska zaštita prava na udruživanje

Članak 185.

\(1\) Udruga ili udruga više razine može zahtijevati od suda da zabrani
djelatnost koja je protivna pravu na slobodno udruživanje radnika,
odnosno poslodavaca.

\(2\) Udruga ili udruga više razine može zahtijevati naknadu štete koju
je pretrpjela zbog djelatnosti iz stavka 1. ovoga članka.

Zabrana nejednakog postupanja zbog sindikalnoga članstva ili djelatnosti

Članak 186.

\(1\) Radnik ne smije biti stavljen u nepovoljniji položaj od drugih
radnika zbog članstva u sindikatu, a osobito nije dopušteno:

1\) ugovor o radu s određenim radnikom sklopiti pod uvjetom da on ne
stupi u sindikat, odnosno pod uvjetom da istupi iz sindikata

2\) otkazati ugovor o radu ili na drugi način staviti radnika u
nepovoljniji položaj od ostalih radnika zbog njegova članstva u
sindikatu ili sudjelovanja u sindikalnim djelatnostima izvan radnoga
vremena, a uz suglasnost poslodavca i za vrijeme radnoga vremena.

\(2\) Članstvo u sindikatu i sudjelovanje u djelatnostima sindikata ne
smije biti okolnost na kojoj poslodavac temelji odluku o sklapanju
ugovora o radu, promjeni poslova koje radnik obavlja, odnosno mjesta
rada, stručnom obrazovanju, napredovanju, plaćanju, socijalnim davanjima
i prestanku ugovora o radu.

\(3\) Poslodavac, direktor ili neko drugo tijelo te zastupnik poslodavca
ne smiju se koristiti prisilom u korist ili protiv bilo kojega
sindikata.

Sindikalni povjerenik i predstavnik

Članak 187.

\(1\) Sindikati samostalno odlučuju o načinu njihova zastupanja kod
poslodavca.

\(2\) Sindikati koji imaju najmanje pet zaposlenih kod određenog
poslodavca mogu imenovati ili izabrati jednog ili više sindikalnih
povjerenika.

\(3\) Sindikati koji imaju članove kod određenog poslodavca mogu
imenovati ili izabrati jednog ili više sindikalnih predstavnika.

\(4\) Sindikalni povjerenik je radnik koji je u radnom odnosu kod
poslodavca.

\(5\) Sindikalni povjerenici, odnosno sindikalni predstavnici imaju
pravo kod poslodavca štititi i promicati prava i interese članova
sindikata.

\(6\) Poslodavac je dužan sindikalnom povjereniku, odnosno sindikalnom
predstavniku omogućiti pravodobno i djelotvorno ostvarenje prava iz
stavka 5. ovoga članka te pristup podacima važnim za ostvarenje toga
prava.

\(7\) Sindikalni povjerenik, odnosno sindikalni predstavnik pravo iz
stavka 5. ovoga članka mora ostvarivati na način koji ne šteti
poslovanju poslodavca.

\(8\) Sindikat mora pisano obavijestiti poslodavca o imenovanju
sindikalnog povjerenika, odnosno sindikalnog predstavnika.

\(9\) Sindikalni predstavnik ima sva prava i obveze sindikalnog
povjerenika utvrđene ovim Zakonom, osim prava i obveza koje sindikalni
povjerenik ima iz radnog odnosa ili u vezi s radnim odnosom, te prava iz
članka 153. stavka 3. ovoga Zakona.

Zaštita sindikalnih povjerenika

Članak 188. (NN [93/14](https://www.zakon.hr/cms.htm?id=26185),
[127/17](https://www.zakon.hr/cms.htm?id=26183))

\(1\) Sindikalnom povjereniku za vrijeme obavljanja te dužnosti i šest
mjeseci nakon prestanka te dužnosti, a bez suglasnosti sindikata nije
moguće:

1\) otkazati ugovor o radu ili

2\) na drugi način staviti ga u nepovoljniji položaj u odnosu na njegove
dotadašnje uvjete rada i u odnosu na ostale radnike.

\(2\) Ako se sindikat u roku od osam dana ne izjasni o davanju ili
uskrati suglasnosti, smatra se da je suglasan s odlukom poslodavca.

\(3\) Ako sindikat uskrati suglasnost na otkaz, uskrata mora biti pisano
obrazložena, a poslodavac može u roku od petnaest dana od dana dostave
očitovanja sindikata zatražiti da suglasnost nadomjesti sudska odluka.

\(4\) Zaštitu iz stavka 1. ovoga članka uživa najmanje jedan sindikalni
povjerenik, a najveći broj sindikalnih povjerenika koji kod određenog
poslodavca uživaju zaštitu određuje se odgovarajućom primjenom odredbi
ovoga Zakona o broju članova radničkog vijeća u odnosu na broj
sindikalno organiziranih radnika kod toga poslodavca.

Sindikalna članarina

Članak 189.

Na zahtjev i u skladu s uputama sindikata, a uz prethodnu pisanu
suglasnost radnika koji je član sindikata, poslodavac je dužan
obračunavati i iz plaće radnika ustezati sindikalnu članarinu te je
redovito uplaćivati na račun sindikata.

#### 5. PRESTANAK DJELOVANJA UDRUGE

Načini prestanka djelovanja udruge

Članak 190.

\(1\) Udruga prestaje djelovati:

1\) ako tako odluči tijelo udruge koje je statutom ovlašteno da odlučuje
o prestanku djelovanja udruge

2\) ako je od održavanja sjednice najvišeg tijela udruge proteklo
dvostruko duže vrijeme od vremena za koje je statutom određeno da se
takva sjednica mora održati

3\) ako sud zabrani djelovanje udruge.

\(2\) Udruga je dužna, nakon održavanja sjednice najvišeg tijela udruge,
tijelu nadležnom za registraciju dostaviti izvješće o održavanju
sjednice najvišeg tijela udruge i podatak o ukupnom broju članova
udruge.

\(3\) Ako iz izvješća iz stavka 2. ovoga članka proizlazi da se broj
članova udruge smanjio ispod broja članova određenog ovim Zakonom za
utemeljenje udruge, tijelo nadležno za registraciju brisat će udrugu iz
registra.

\(4\) O brisanju udruge iz stavka 3. ovoga članka tijelo nadležno za
registraciju donijet će rješenje.

\(5\) Odluku o prestanku djelovanja udruge u slučajevima iz stavka 1.
točaka 2. i 3. ovoga članka donosi nadležni sud, a tijelo nadležno za
vođenje registra brisat će udrugu iz registra na temelju pravomoćne
sudske odluke.

Zabrana djelovanja udruge

Članak 191.

\(1\) Djelovanje udruge zabranit će se presudom županijskog suda
nadležnog prema sjedištu udruge ako je njezina djelatnost protivna
Ustavu Republike Hrvatske i zakonu.

\(2\) Postupak za zabranu djelovanja udruge pokreće se na zahtjev tijela
ovlaštenog za registraciju ili ovlaštenoga državnog odvjetnika.

\(3\) U obrazloženju presude o zabrani djelovanja udruge moraju se
označiti djelatnosti zbog kojih je djelovanje udruge zabranjeno.

\(4\) Presudom kojom zabranjuje djelovanje udruge sud mora odlučiti o
imovini udruge u skladu sa statutom udruge.

\(5\) Izrijeka pravomoćne presude o zabrani djelovanja udruge objavit će
se u »Narodnim novinama«.

#### 6. KOLEKTIVNI UGOVORI

Predmet kolektivnog ugovora

Članak 192. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102),
[64/23](https://www.zakon.hr/cms.htm?id=57139))

\(1\) Kolektivnim ugovorom uređuju se prava i obveze stranaka koje su
sklopile taj ugovor, a može sadržavati i pravna pravila kojima se
uređuje sklapanje, sadržaj i prestanak radnih odnosa, pitanja socijalnog
osiguranja te druga pitanja iz radnog odnosa ili u vezi s radnim
odnosom.

\(2\) Pravna pravila sadržana u kolektivnom ugovoru primjenjuju se
neposredno i obvezno na sve osobe na koje se, u skladu s odredbama ovoga
Zakona, primjenjuje kolektivni ugovor.

\(3\) Kolektivni ugovor može sadržavati i pravila o sastavu i načinu
postupanja tijela ovlaštenih za mirno rješavanje kolektivnih radnih
sporova.

Obveza kolektivnog pregovaranja u dobroj vjeri

Članak 193.

Osobe koje u skladu s posebnim propisom mogu biti stranke kolektivnog
ugovora, dužne su u dobroj vjeri pregovarati o sklapanju kolektivnog
ugovora, u vezi s pitanjima koja u skladu s ovim Zakonom mogu biti
predmet kolektivnog ugovora.

Osobe koje obvezuje kolektivni ugovor

Članak 194.

\(1\) Kolektivni ugovor obvezuje sve osobe koje su ga sklopile te sve
osobe koje su u vrijeme sklapanja kolektivnog ugovora bile ili su
naknadno postale članovi udruge koja je sklopila kolektivni ugovor.

\(2\) U kolektivnom ugovoru mora se naznačiti razina njegove primjene.

Oblik kolektivnog ugovora

Članak 195.

Kolektivni ugovor mora se sklopiti u pisanom obliku.

Dužnost ispunjavanja obveza iz kolektivnog ugovora u dobroj vjeri

Članak 196.

\(1\) Stranke kolektivnog ugovora i osobe na koje se on primjenjuje
dužne su u dobroj vjeri ispunjavati njegove odredbe.

\(2\) Zbog povrede obveze iz kolektivnog ugovora, oštećena stranka ili
osoba na koju se on primjenjuje, može tražiti naknadu pretrpljene štete.

Punomoć za pregovaranje i sklapanje kolektivnog ugovora

Članak 197.

\(1\) Osobe koje zastupaju stranke kolektivnog ugovora moraju imati
pisanu punomoć za kolektivno pregovaranje i sklapanje kolektivnog
ugovora.

\(2\) Ako je stranka kolektivnog ugovora pravna osoba, punomoć iz
stavka 1. ovoga članka mora biti izdana u skladu sa statutom te pravne
osobe.

\(3\) Ako je jedna od strana kolektivnog ugovora udruga poslodavaca ili
udruga poslodavaca više razine, osobe koje zastupaju tu udrugu, uz
pisanu punomoć iz stavka 1. ovoga članka, moraju drugoj strani dostaviti
popis poslodavaca članova udruge u čije ime pregovaraju, odnosno
sklapaju kolektivni ugovor.

Vrijeme na koje se sklapa kolektivni ugovor

Članak 198.

\(1\) Kolektivni ugovor može se sklopiti na određeno ili na neodređeno
vrijeme.

\(2\) Kolektivni ugovor sklopljen na određeno vrijeme ne smije se
sklopiti za razdoblje duže od pet godina.

Produžena primjena pravnih pravila sadržanih u kolektivnom ugovoru

Članak 199.

\(1\) Nakon isteka roka na koji je sklopljen kolektivni ugovor, u njemu
sadržana pravna pravila kojima se uređuje sklapanje, sadržaj i prestanak
radnog odnosa i dalje se primjenjuju kao dio prethodno sklopljenih
ugovora o radu do sklapanja novog kolektivnog ugovora, u razdoblju od
tri mjeseca od isteka roka na koji je bio sklopljen kolektivni ugovor,
odnosno tri mjeseca od isteka otkaznog roka.

\(2\) Iznimno od stavka 1. ovoga članka, kolektivnim ugovorom može se
ugovoriti i duže razdoblje produžene primjene pravnih pravila sadržanih
u kolektivnom ugovoru.

Otkaz kolektivnog ugovora

Članak 200.

\(1\) Kolektivni ugovor sklopljen na neodređeno vrijeme može se
otkazati.

\(2\) Kolektivni ugovor sklopljen na određeno vrijeme može se otkazati
samo ako je mogućnost otkazivanja predviđena ugovorom.

\(3\) Kolektivni ugovor sklopljen na neodređeno vrijeme i kolektivni
ugovor sklopljen na određeno vrijeme, u kojem je predviđena mogućnost
otkazivanja, moraju sadržavati sastojke o otkaznim razlozima i rokovima.

\(4\) Ako se kolektivni ugovor može otkazati, a ne sadrži podatak o
otkaznom razlogu, na otkazni razlog se na odgovarajući način primjenjuju
odredbe obveznog prava o izmjeni ili raskidu ugovora zbog promijenjenih
okolnosti.

\(5\) Ako se kolektivni ugovor može otkazati, a ne sadrži podatak o
otkaznom roku, otkazni rok je tri mjeseca.

\(6\) Otkaz se mora dostaviti svim strankama kolektivnog ugovora.

\(7\) Kolektivni ugovor mora sadržavati odredbe o postupku izmjene i
obnove kolektivnog ugovora.

Dostava kolektivnog ugovora nadležnom tijelu

Članak 201.(NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775),
[151/22](https://www.zakon.hr/cms.htm?id=55102)) -- na snazi od
01.07.2023.

\(1\) Svaki kolektivni ugovor te svaka promjena (izmjena, dopuna ili
otkaz) kolektivnog ugovora mora se dostaviti ministarstvu u roku od 15
dana od dana sklapanja ili nastanka promjene kolektivnog ugovora.

\(2\) Kolektivni ugovor ili promjenu kolektivnog ugovora ministarstvu
dostavlja stranka koja je prva navedena u tom ugovoru, odnosno stranka
koja otkazuje kolektivni ugovor.

\(3\) Udruga poslodavaca ili udruga poslodavaca više razine dužna je
ministarstvu dostaviti popis poslodavaca koje obvezuje kolektivni ugovor
sklopljen od strane udruge poslodavaca ili udruge poslodavaca više
razine te sve promjene u članstvu udruge nastale za vrijeme važenja
kolektivnog ugovora.

\(4\) Poslodavac je dužan radnika pisanim putem obavijestiti o sklapanju
kolektivnog ugovora, odnosno njegovoj izmjeni ili prestanku, u roku od
15 dana od sklapanja, izmjene ili prestanka važenja kolektivnog ugovora.

\(5\) Ministar pravilnikom propisuje postupak dostave kolektivnih
ugovora ili njihovih promjena te način vođenja evidencije o tim
ugovorima.

Objava kolektivnog ugovora

Članak 202.

\(1\) Kolektivni ugovor se mora javno objaviti.

\(2\) Ministar pravilnikom propisuje način objave kolektivnih ugovora iz
stavka 1. ovoga članka.

\(3\) Propust poslodavca da objavi kolektivni ugovor koji ga obvezuje ne
utječe na izvršenje njegovih obveza iz toga kolektivnog ugovora.

Proširenje primjene kolektivnog ugovora

Članak 203.

\(1\) Ministar može na prijedlog svih stranaka kolektivnog ugovora
proširiti primjenu kolektivnog ugovora, sklopljenog s udrugom
poslodavaca ili udrugom poslodavaca više razine, na poslodavca koji nije
član udruge poslodavca ili udruge poslodavca više razine koja je
potpisnica toga kolektivnog ugovora.

\(2\) Odluku iz stavka 1. ovoga članka, ministar će donijeti ako postoji
javni interes za proširenje kolektivnog ugovora i ako su kolektivni
ugovor zaključili sindikati koji imaju najveći broj članova i udruga
poslodavaca koja ima najveći broj radnika, na razini za koju se isti
proširuje.

\(3\) Ministar će, na temelju podataka o broju i strukturi poslodavaca
na koje će se proširiti kolektivni ugovor, na temelju podataka o broju
kod njih zaposlenih radnika i razine materijalnih prava radnika te nakon
savjetovanja s predstavnicima poslodavaca na koje će se proširiti
kolektivni ugovor, utvrditi postoji li javni interes iz stavka 2. ovoga
članka.

\(4\) U odluci iz stavka 2. ovoga članka ministar je dužan naznačiti
područje primjene kolektivnog ugovora čija se primjena proširuje.

\(5\) Proširena primjena kolektivnog ugovora iz stavka 4. ovoga članka
prestaje nakon isteka otkaznog roka kolektivnog ugovora koji je otkazan,
odnosno isteka roka na koji je kolektivni ugovor bio sklopljen, u kojem
slučaju se pravna pravila toga kolektivnog ugovora neće primjenjivati u
skladu s člankom 199. ovoga Zakona.

\(6\) Ministar može opozvati odluku o proširenju kolektivnog ugovora, a
ako je primjena kolektivnog ugovora proširena, a nakon proširenja je
došlo do njegove izmjene, dopune ili obnove, a za koju nije podnesen
prijedlog za proširenje u roku od trideset dana od dana dostave izmjene,
dopune ili obnove nadležnom tijelu, ministar će donijeti odluku o
opozivu odluke o proširenju kolektivnog ugovora koji je izmijenjen,
dopunjen ili obnovljen.

\(7\) Odluka o proširenju primjene kolektivnog ugovora i kolektivni
ugovor koji se proširuje, odnosno odluka o opozivu proširene primjene
kolektivnog ugovora, moraju se objaviti u »Narodnim novinama«.

\(8\) Kada je poslodavac obvezan primjenjivati dva ili više proširenih
kolektivnih ugovora, u slučaju spora o primjeni kolektivnog ugovora
primijenit će se onaj kolektivni ugovor koji se primjenjuje u
djelatnosti u koju je, prema službenoj statističkoj klasifikaciji,
razvrstan poslodavac.

Sudska zaštita prava iz kolektivnog ugovora

Članak 204.

\(1\) Stranka kolektivnog ugovora može tužbom pred nadležnim sudom
zahtijevati zaštitu prava iz kolektivnog ugovora.

\(2\) U slučaju spora zbog otkaza kolektivnog ugovora na odgovarajući se
način primjenjuje odredba članka 219. ovoga Zakona.

#### 7. ŠTRAJK I RJEŠAVANJE KOLEKTIVNIH RADNIH SPOROVA

Štrajk i štrajk solidarnosti

Članak 205.

\(1\) Sindikati imaju pravo pozvati na štrajk i provesti ga u svrhu
zaštite i promicanja gospodarskih i socijalnih interesa svojih članova
te zbog neisplate plaće, dijela plaće, odnosno naknade plaće, ako nisu
isplaćene do dana dospijeća.

\(2\) U slučaju spora o sklapanju, izmjeni ili obnovi kolektivnog
ugovora, pravo pozvati na štrajk i provesti ga imaju sindikati kojima je
u skladu s posebnim propisom utvrđena reprezentativnost za kolektivno
pregovaranje i sklapanje kolektivnog ugovora i koji su pregovarali o
sklapanju kolektivnog ugovora.

\(3\) Štrajk se mora najaviti poslodavcu, odnosno udruzi poslodavaca
protiv koje je usmjeren, a štrajk solidarnosti poslodavcu kod kojeg se
taj štrajk organizira.

\(4\) Štrajk se ne smije započeti prije okončanja postupka mirenja kada
je takav postupak predviđen ovim Zakonom, odnosno prije provođenja
drugog postupka mirnog rješavanja spora o kojem su se stranke
sporazumjele.

\(5\) Štrajk solidarnosti se smije započeti bez provedbe postupka
mirenja, ali ne prije isteka roka od dva dana od dana početka štrajka u
čiju se potporu organizira.

\(6\) U pismu kojim se najavljuje štrajk moraju se naznačiti razlozi za
štrajk, mjesto, dan i vrijeme početka štrajka te način njegova
provođenja.

Sporovi u kojima je obvezno mirenje

Članak 206.

\(1\) U slučaju spora koji može dovesti do štrajka ili drugog oblika
industrijske akcije, mora se provesti postupak mirenja propisan ovim
Zakonom, ako stranke spora nisu dogovorile neki drugi način njegova
mirnog rješavanja.

\(2\) Mirenje iz stavka 1. ovoga članka provodi miritelj kojeg stranke u
sporu izaberu s liste koju utvrđuje Gospodarsko-socijalno vijeće ili
koju sporazumno odrede.

Lista miritelja

Članak 207.

\(1\) Lista miritelja koju utvrđuje Gospodarsko-socijalno vijeće vodi se
pri Gospodarsko-socijalnom vijeću.

\(2\) Odluku o visini naknade troškova rada miritelja donosi ministar,
uz prethodno mišljenje Gospodarsko-socijalnog vijeća i uz suglasnost
ministra nadležnog za poslove financija.

\(3\) Ministar, uz prethodno mišljenje Gospodarsko-socijalnog vijeća,
donosi pravilnik kojim se uređuje način izbora miritelja, provođenje
postupka mirenja i obavljanje administrativnih poslova za potrebe toga
postupka.

Rok za okončanje postupka mirenja

Članak 208. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775))

Ako se stranke u sporu drukčije ne sporazumiju, mirenje predviđeno ovim
Zakonom mora se dovršiti u roku od pet dana od dana dostave obavijesti o
sporu Gospodarsko-socijalnom vijeću ili nadležnom upravnom tijelu, koji
u provođenju postupka mirenja u kolektivnim radnim sporovima obavljaju
administrativne poslove za potrebe toga postupka.

Sporazum stranaka i njegovi učinci

Članak 209.

\(1\) Stranke mogu okončati postupak mirenja sporazumom.

\(2\) Sporazum iz stavka 1. ovoga članka postignut u slučaju spora o
sklapanju, izmjeni ili obnovi kolektivnog ugovora ima pravnu snagu i
učinke kolektivnog ugovora.

\(3\) Sporazumom iz stavka 1. ovoga članka postignutim u slučaju spora
zbog plaće, dijela plaće, odnosno naknade plaće ako nisu isplaćene do
dana dospijeća, može se ugovoriti način i dinamika njihove isplate.

Arbitražno rješavanje spora

Članak 210.

\(1\) Stranke spora mogu rješavanje kolektivnog radnog spora sporazumno
povjeriti arbitraži.

\(2\) Imenovanje arbitra ili arbitražnoga vijeća te druga pitanja
arbitražnog postupka, mogu se urediti kolektivnim ugovorom ili
sporazumom stranaka sklopljenim nakon nastanka spora.

Pitanje o kojem odlučuje arbitraža

Članak 211.

\(1\) U sporazumu o iznošenju spora pred arbitražu stranke spora će
odrediti pitanje koje iznose pred arbitražu.

\(2\) Arbitraža može odlučiti samo o pitanju koje su pred nju iznijele
stranke spora.

Arbitražna odluka

Članak 212.

\(1\) Ako se radi o sporu o primjeni zakona, drugog propisa ili
kolektivnog ugovora, arbitraža će temeljiti svoju odluku na zakonu,
drugom propisu ili kolektivnom ugovoru.

\(2\) Ako se radi o sporu o sklapanju, izmjeni ili obnovi kolektivnog
ugovora, arbitraža će temeljiti svoju odluku na pravičnosti.

\(3\) Ako stranke spora u kolektivnom ugovoru ili sporazumu o iznošenju
spora pred arbitražu ne odrede drukčije, arbitražna odluka mora biti
obrazložena.

\(4\) Protiv arbitražne odluke nije dopuštena žalba.

\(5\) Ako se radi o sporu o sklapanju, izmjeni ili obnovi kolektivnog
ugovora, arbitražna odluka ima pravnu snagu i učinke kolektivnog
ugovora.

Isključenje s rada (lockout)

Članak 213.

\(1\) Poslodavci mogu isključiti radnike s rada samo u odgovoru na već
započeti štrajk.

\(2\) Isključenje s rada ne smije započeti prije isteka roka od osam
dana od dana početka štrajka.

\(3\) Broj radnika isključenih s rada ne smije biti veći od polovice
broja radnika u štrajku.

\(4\) Za radnike isključene s rada poslodavac je dužan uplatiti
doprinose na najnižu osnovicu utvrđenu posebnim propisom.

\(5\) Odredbe ovoga Zakona o štrajku na odgovarajući se način
primjenjuju i na pravo poslodavaca da u kolektivnom radnom sporu
isključe radnike.

Pravila o poslovima koji se ne smiju prekidati

Članak 214.

\(1\) Na prijedlog poslodavca, sindikat i poslodavac sporazumno izrađuju
i donose pravila o proizvodno-održavajućim i nužnim poslovima koji se ne
smiju prekidati za vrijeme štrajka ili isključenja s rada.

\(2\) Pravila iz stavka 1. ovoga članka sadrže osobito odredbe o
poslovima i broju radnika koji će ih obavljati za vrijeme štrajka ili
isključenja s rada, a radi omogućivanja obnavljanja rada neposredno
nakon završetka štrajka (proizvodno-održavajući poslovi), odnosno u
svrhu obavljanja poslova koji su prijeko potrebni radi sprječavanja
ugrožavanja života, zdravlja ili osobne sigurnosti pučanstva (nužni
poslovi).

\(3\) Određivanjem poslova iz stavka 1. ovoga članka ne smije se
onemogućiti ili bitno ograničiti pravo na štrajk.

\(4\) Ako sindikat i poslodavac ne postignu sporazum o određivanju
poslova iz stavka 1. ovoga članka u roku od petnaest dana od dana
dostave prijedloga poslodavca, poslodavac, odnosno sindikat može u roku
od daljnjih petnaest dana tražiti da o tim poslovima odluči arbitraža.

\(5\) Arbitraža iz stavka 4. ovoga članka sastoji se od jednog
predstavnika sindikata i jednog predstavnika poslodavca te od neovisnog
predsjednika kojeg sporazumno određuju sindikat i poslodavac.

\(6\) Ako se sindikat i poslodavac ne mogu sporazumjeti o imenovanju
predsjednika arbitražnog vijeća, a ta pitanja nisu drukčije uređena
kolektivnim ugovorom ili sporazumom stranaka, njega će imenovati
predsjednik suda, čija se nadležnost određuje u skladu s odredbama ovoga
Zakona o određivanju nadležnosti u prvom stupnju za zabranu štrajka ili
isključenja s rada.

\(7\) Ako jedna stranka odbija sudjelovati u arbitražnom postupku
utvrđivanja poslova koji se ne smiju prekidati, postupak će se provesti
bez njezina sudjelovanja, a odluku o poslovima iz stavka 1. ovoga članka
donosi predsjednik arbitražnog vijeća.

\(8\) Odluku o poslovima iz stavka 1. ovoga članka, arbitraža mora
donijeti u roku od petnaest dana od dana pokretanja arbitražnog
postupka.

\(9\) Ako poslodavac nije predložio utvrđivanje poslova iz stavka 1.
ovoga članka do dana okončanja postupka mirenja, postupak utvrđivanja
tih poslova ne može se pokrenuti do dana okončanja štrajka.

Posljedice organiziranja ili sudjelovanja u štrajku

Članak 215.

\(1\) Organiziranje ili sudjelovanje u štrajku, organiziranom u skladu s
odredbama zakona, kolektivnog ugovora i pravilima sindikata, ne
predstavlja povredu obveze iz radnog odnosa.

\(2\) Radnik zbog organiziranja ili sudjelovanja u štrajku,
organiziranom u skladu s odredbama zakona, kolektivnog ugovora i
pravilima sindikata, ne smije biti stavljen u nepovoljniji položaj od
drugih radnika.

\(3\) Radniku se može otkazati ugovor o radu samo ako je organizirao ili
sudjelovao u štrajku koji nije organiziran u skladu sa zakonom,
kolektivnim ugovorom ili pravilima sindikata ili ako za vrijeme štrajka
počini neku drugu tešku povredu obveza iz radnog odnosa.

\(4\) Radnik ne smije ni na koji način biti prisiljen sudjelovati u
štrajku.

Razmjerno umanjenje plaće i dodataka na plaću

Članak 216.

Radniku koji je sudjelovao u štrajku, plaća i dodaci na plaću, mogu se
umanjiti razmjerno vremenu sudjelovanja u štrajku.

Sudska zabrana nezakonitoga štrajka i naknada štete

Članak 217.

\(1\) Poslodavac, odnosno udruga poslodavaca može zahtijevati od
nadležnog suda da zabrani organiziranje i poduzimanje štrajka protivno
odredbama zakona.

\(2\) Poslodavac može zahtijevati naknadu štete koju je pretrpio zbog
štrajka koji nije organiziran i poduzet u skladu s odredbama zakona.

Sudska zabrana nezakonitog isključenja s rada i naknada štete

Članak 218.

\(1\) Sindikat može zahtijevati od nadležnog suda da zabrani
organiziranje i poduzimanje isključenja s rada protivnog odredbama
zakona.

\(2\) Sindikat može zahtijevati naknadu štete koju su on ili radnici
pretrpjeli zbog isključenja s rada koje nije organizirano i poduzeto u
skladu s odredbama zakona.

Sudska nadležnost za zabranu štrajka i isključenja s rada

Članak 219.

\(1\) Ako štrajk, odnosno isključenje s rada obuhvaća područje samo
jedne županije, o zabrani štrajka, odnosno isključenja s rada u prvom
stupnju odlučuje nadležni županijski sud u vijeću sastavljenom od tri
suca.

\(2\) Ako štrajk, odnosno isključenje s rada obuhvaća područje dviju ili
više županija, o zabrani štrajka, odnosno isključenja s rada u prvom
stupnju odlučuje Županijski sud u Zagrebu u vijeću sastavljenom od tri
suca.

\(3\) O žalbi protiv odluke donesene u skladu sa stavcima 1. i 2. ovoga
članka odlučuje Vrhovni sud Republike Hrvatske.

\(4\) Odluka o zahtjevu za zabranu štrajka, odnosno isključenja s rada
mora se u prvom stupnju donijeti u roku od četiri dana od dana
podnošenja zahtjeva.

\(5\) Odluka o žalbi iz stavka 3. ovoga članka mora se donijeti u roku
od pet dana od dana dostave prvostupanjskog predmeta.

Štrajk u Oružanim snagama, policiji, državnoj upravi i javnim službama

Članak 220.

Štrajk u Oružanim snagama, policiji, državnoj upravi i javnim službama
uređuje se posebnim zakonom.

#### 8. GOSPODARSKO-SOCIJALNO VIJEĆE

Ovlaštenja Gospodarsko-socijalnog vijeća

Članak 221.

\(1\) Radi utvrđivanja i ostvarivanja usklađenih djelatnosti u svrhu
zaštite i promicanja gospodarskih i socijalnih prava, odnosno interesa
radnika i poslodavaca, vođenja usklađene gospodarske, socijalne i
razvojne politike, poticanja sklapanja i primjene kolektivnih ugovora te
njihova usklađivanja s mjerama gospodarske, socijalne i razvojne
politike, može se osnovati Gospodarsko-socijalno vijeće na nacionalnoj
razini.

\(2\) Djelatnost Gospodarsko-socijalnog vijeća temelji se na trostranoj
suradnji Vlade Republike Hrvatske (u daljnjem tekstu: Vlada), sindikata
i udruga poslodavaca, kojima je reprezentativnost utvrđena na
nacionalnoj razini, na rješavanju gospodarskih i socijalnih pitanja i
problema.

\(3\) Gospodarsko-socijalno vijeće na nacionalnoj razini:

1\) prati, izučava i ocjenjuje utjecaj gospodarske politike i mjera
gospodarske politike na socijalnu stabilnost i razvoj

2\) prati, izučava i ocjenjuje utjecaj socijalne politike i mjera
socijalne politike na gospodarsku stabilnost i razvoj

3\) prati, izučava i ocjenjuje utjecaj promjena cijena i plaća na
gospodarsku stabilnost i razvoj

4\) daje obrazloženo mišljenje ministru o svim problemima vezanim uz
sklapanje i primjenu kolektivnih ugovora

5\) predlaže Vladi, poslodavcima i sindikatima, odnosno njihovim
udrugama i udrugama više razine vođenje usklađene politike cijena i
plaća

6\) utvrđuje listu miritelja

7\) daje mišljenje na pravilnik o načinu izbora miritelja i provođenju
postupka mirenja

8\) daje mišljenje na pravilnik o načinu izbora arbitra i provođenju
postupka arbitraže

9\) potiče mirno rješavanje kolektivnih radnih sporova

10\) daje mišljenje o prijedlozima zakona iz područja rada i socijalne
sigurnosti

11\) promiče ideju trostrane suradnje Vlade, reprezentativnih sindikata
i reprezentativnih udruga poslodavaca na rješavanju gospodarskih i
socijalnih pitanja i problema

12\) daje mišljenje i prijedloge ministru u vezi s drugim pitanjima
uređenima posebnim zakonom.

\(4\) Gospodarsko-socijalno vijeće osniva se sporazumom Vlade, sindikata
i udruga poslodavaca više razine.

\(5\) Sporazumom iz stavka 4. ovoga članka pobliže se određuju sastav i
ovlaštenja Gospodarsko-socijalnog vijeća.

\(6\) Gospodarsko-socijalno vijeće može osnovati povjerenstva za
pojedina pitanja iz svoga djelokruga.

\(7\) Gospodarsko-socijalno vijeće donosi poslovnik kojim će urediti
način donošenja odluka iz svojeg djelokruga.

\(8\) Svaki član Gospodarsko-socijalnog vijeća može podnijeti prijedlog
za razmatranje pitanja, odnosno za donošenje odluke iz nadležnosti
Gospodarsko-socijalnog vijeća.

\(9\) Ako Gospodarsko-socijalno vijeće nije osnovano ili je prestalo s
radom, te zbog tih razloga ne utvrdi listu miritelja, listu arbitara,
odnosno članova arbitražnog vijeća ili ako zbog tih razloga nije dalo
mišljenje na pravilnik o načinu izbora miritelja i postupku mirenja iz
članka 207. stavka 3. ovoga Zakona i na pravilnik o načinu izbora
arbitara i postupka arbitraže iz članka 151. stavka 7. ovoga Zakona, ova
pitanja uređuje ministar.

\(10\) Ako Gospodarsko-socijalno vijeće nije osnovano ili je prestalo s
radom, ministar, u skladu s pravilnicima iz stavka 9. ovoga članka,
donosi odluku o imenovanju miritelja u kolektivnom radnom sporu, odnosno
arbitra u postupku arbitraže.

### GLAVA IV.a RAD PUTEM DIGITALNIH RADNIH PLATFORMI

#### 1. OBILJEŽJA RADA PUTEM DIGITALNIH RADNIH PLATFORMI

Uređenje rada putem digitalne radne platforme

Članak 221.a (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

Ovom se glavom Zakona uređuje rad koji se obavlja korištenjem digitalnih
radnih platformi, određuju se pojmovi i propisuju posebna prava i obveze
koje nastaju između poslodavca i radnika, propisuje se minimalna razina
prava i radnih uvjeta kada takav rad obavljaju druge fizičke osobe te
prava i odgovornosti digitalnih radnih platformi radi osiguranja njihova
transparentnog rada.

Rad koji se obavlja korištenjem digitalne radne platforme

Članak 221.b (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

Rad koji se obavlja korištenjem digitalne radne platforme je, u smislu
ovoga Zakona, naplatni rad koji na temelju ugovornog odnosa fizička
osoba obavlja za digitalnu radnu platformu ili za agregatora,
korištenjem digitalne tehnologije odnosno na daljinu pomoću
elektroničkog sredstva (internetska stranica, mobilna aplikacija i sl.)
ili izravno na određenoj lokaciji između sudionika određenog posla.

Digitalna radna platforma

Članak 221.c (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Digitalna radna platforma je, u smislu ovoga Zakona, fizička ili
pravna osoba koja pruža usluge koje se na zahtjev primatelja usluge
pružaju korištenjem digitalne tehnologije, a u okviru organizacije rada
u kojem fizičke osobe posao obavljaju na daljinu pomoću elektroničkog
sredstva (internetska stranica, mobilna aplikacija i sl.) ili izravno na
određenoj lokaciji.

\(2\) Agregator je, u smislu ovoga Zakona, fizička ili pravna osoba koja
obavlja djelatnost zastupanja ili posredovanja za jednu ili više
digitalnih radnih platformi iz stavka 1. ovoga članka.

\(3\) Odredbe ovoga Zakona primjenjuju se na digitalne radne platforme
iz stavka 1. ovoga članka i na agregatore iz stavka 2. ovoga članka koji
na taj način organiziraju rad koji se obavlja na području Europske
unije, neovisno o mjestu njihova poslovnog nastana i prava koje se inače
primjenjuje.

\(4\) Digitalna radna platforma iz stavka 1. ovoga članka i agregator iz
stavka 2. ovoga članka dužni su, pod uvjetima propisanim ovim Zakonom,
upisati se u evidenciju ministarstva.

\(5\) Digitalna radna platforma iz stavka 1. ovoga članka i agregator iz
stavka 2. ovoga članka ne smiju na tržištu obavljati registriranu
djelatnost ako nisu upisani u evidenciju ministarstva.

\(6\) Pri obavljanju poslova posredovanja za digitalnu radnu platformu
agregator ne smije radniku naplatiti naknadu za posredovanje.

\(7\) Digitalna radna platforma iz stavka 1. ovoga članka ne odnosi se
na pružatelje usluga čija je primarna svrha dijeljenje resursa ili
preprodaja robe ili usluga.

Poslodavac za kojeg radnik posao obavlja putem digitalne radne platforme

Članak 221.d (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Digitalna radna platforma iz članka 221.c stavka 1. ovoga Zakona
ili agregator iz članka 221.c stavka 2. ovoga Zakona je poslodavac
radniku koji rad obavlja osobno korištenjem digitalne radne platforme.

\(2\) Ako je agregator radniku poslodavac, digitalna radna platforma
solidarno odgovara za obveze koje taj agregator, kao njezin posrednik na
tržištu, ima prema radniku kojeg zapošljava radi obavljanja poslova za
digitalnu radnu platformu.

\(3\) Iznimno od stavka 2. ovoga članka, digitalna radna platforma može
se osloboditi solidarne odgovornosti ako dokaže da agregator koji je
registriran prema posebnom propisu i s kojim je sklopila ugovor uredno
izvršava obvezu prijave na mirovinsko i zdravstveno osiguranje radnika,
da redovito podmiruje trošak plaće radnika i da nema utvrđen porezni
dug.

\(4\) U svrhu dokazivanja činjenica iz stavka 3. ovoga članka, digitalna
radna platforma može prije sklapanja ugovora s agregatorom, odnosno
jednom mjesečno tijekom trajanja toga ugovora, od agregatora zatražiti:

1\. potvrdu nadležnog poreznog tijela o nepostojanju poreznog duga
agregatora

2\. izjavu agregatora da je za sve radnike izvršio prijavu na obvezno
mirovinsko i zdravstveno osiguranje prema posebnom propisu

3\. dokaz da agregator za sve radnike redovito podmiruje ukupan trošak
plaće.

Radnik koji rad obavlja korištenjem digitalne radne platforme

Članak 221.e (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

Radnik koji rad obavlja korištenjem digitalne radne platforme je, u
smislu ovoga Zakona, fizička osoba koja na temelju sklopljenog ugovora o
radu, u radnom odnosu obavlja poslove za digitalnu radnu platformu ili
za agregatora.

Ostale osobe koje rad obavljaju korištenjem digitalne radne platforme

Članak 221.f (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Fizičke osobe koje na temelju ugovornog odnosa koji nije nastao
sklapanjem ugovora o radu osobno obavljaju poslove za digitalnu radnu
platformu ili za agregatora iz članka 221.c ovoga Zakona u smislu ovoga
Zakona smatraju se ostalim osobama koje rad obavljaju korištenjem
digitalne radne platforme, ako se na takav ugovorni odnos ne mogu
primijeniti zakonske pretpostavke o postojanju radnog odnosa propisane
člankom 221.m ovoga Zakona.

\(2\) Odredbe ovoga članka ne primjenjuju se na fizičke osobe koje se u
smislu Uredbe (EU) 2019/1150 Europskog parlamenta i Vijeća od 20. lipnja
2019. o promicanju pravednosti i transparentnosti za poslovne korisnike
usluga internetskog posredovanja (Tekst značajan za EGP) (SL L 186, 11.
7. 2019.) smatraju poslovnim korisnikom.

#### 2. UPOTREBA AUTOMATIZIRANOG SUSTAVA UPRAVLJANJA U ORGANIZACIJI RADA KOJI SE OBAVLJA KORIŠTENJEM DIGITALNIH RADNIH PLATFORMI

Prava i obveze poslodavca

Članak 221.g (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Poslodavac iz članka 221.d stavka 1. ovoga Zakona, koji u
organizaciji rada koristi digitalnu tehnologiju i infrastrukturu u
okviru automatiziranog sustava upravljanja utemeljenog na algoritmima,
obvezan je u skladu s odredbama ovoga Zakona, radi ostvarivanja prava
propisanih ovim ili drugim propisom:

1\. upoznati radnika s organizacijom rada digitalne radne platforme i
načinom donošenja odluka u automatiziranom sustavu upravljanja

2\. osigurati dostupnost i transparentnost podataka o radu koji se
obavlja korištenjem digitalnih radnih platformi

3\. imenovati ovlaštenu osobu koja će nadzirati sigurnost i radno
opterećenje rada radnika koji rad obavljaju korištenjem digitalnih
radnih platformi

4\. imenovati ovlaštenu osobu koja povodom zahtjeva radnika provodi
postupak preispitivanja odluka donesenih u automatiziranom sustavu
upravljanja i koja o njima odlučuje

5\. osigurati mogućnost uspostave profesionalne komunikacije s ostalim
radnicima i sudionicima poslovnog procesa te poslodavcem i ovlaštenim
osobama poslodavca.

\(2\) Prije početka rada koji se obavlja korištenjem digitalne radne
platforme poslodavac iz članka 221.d stavka 1. ovoga Zakona dužan je
omogućiti radniku da se upozna s načinom na koji će dodjeljivati poslove
odnosno radne zadatke, nadzirati radnika te ocjenjivati njegov rad.

\(3\) Prije početka rada koji se obavlja korištenjem digitalne radne
platforme poslodavac iz članka 221.d stavka 1. ovoga Zakona dužan je
omogućiti radniku da se upozna sa svim pravima iz radnog odnosa, a
osobito informacijama vezanim za pristup poslovima i radnim zadacima, za
radno vrijeme i uvjete rada, za sigurnost i zdravlje na radu, za
mogućnost napredovanja i osposobljavanja te za donošenje odluka vezanih
za obračun i isplatu plaće te naknada.

\(4\) Ugovorom o radu iz članka 221.l ovoga Zakona ugovara se obveza
poslodavca da radniku dostavi podatke iz stavka 1. ovoga članka.

\(5\) Poslodavac iz članka 221.d stavka 1. ovoga Zakona dužan je na
zahtjev radnika učiniti dostupnima podatke vezane uz obveze iz stavka 1.
ovoga članka.

\(6\) Poslodavac iz članka 221.d stavka 1. ovoga Zakona dužan je, na
zahtjev sindikalnog povjerenika, odnosno sindikalnog predstavnika te
inspekcije u području rada, tijekom provođenja nadzora omogućiti
dostupnost podataka iz stavka 1. ovoga članka.

Obveza ljudskog nadzora u automatiziranom sustavu upravljanja radi
zaštite sigurnosti i zdravlja radnika

Članak 221.h (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Poslodavac iz članka 221.d stavka 1. ovoga Zakona dužan je
procijeniti rizike rada i njihova utjecaja na sigurnost i zdravlje
radnika koji rad obavlja korištenjem digitalne radne platforme.

\(2\) Poslodavac iz članka 221.d stavka 1. ovoga Zakona ne smije
dopustiti intenzitet rada koji ugrožava fizičko, odnosno mentalno
zdravlje radnika koji rad obavlja korištenjem digitalne radne platforme.

\(3\) Radnik koji smatra da mu je zbog okolnosti nastalih radom
korištenjem digitalne radne platforme povrijeđeno pravo na sigurnost i
zdravlje na radu ima pravo zatražiti od poslodavca zaštitu svoga prava
odnosno pisano obrazloženje i preispitivanje pojedine mjere ili odluke.

\(4\) Nadzor nad donošenjem odluka vezanih za sigurnost i zdravlje
radnika i ovlaštenje za preispitivanje i ocjenu mjere ili odluke o
zaštiti na radu te odlučivanje o tome ima osoba iz članka 221.g
stavka 1. točke 3. ovoga Zakona.

Obveza ljudskog nadzora u praćenju rada i odluka donesenih u
automatiziranom sustavu upravljanja

Članak 221.i (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Radnik koji smatra da mu je odlukom donesenom u automatiziranom
sustavu upravljanja, a osobito odlukom vezanom za pristup radnim
zadacima, o radnom vremenu, o mogućnosti napredovanja i osposobljavanja
te odlukom vezanom za obračun i isplatu plaće te naknada povrijeđeno
pravo iz radnog odnosa ima pravo u rokovima propisanima člankom 133.
ovoga Zakona zatražiti od poslodavca zaštitu svojih prava te zatražiti
pisano obrazloženje, kao i preispitivanje pojedine odluke.

\(2\) Ovlaštenje za stručno obrazloženje odluke te odlučivanje nakon
preispitivanja odluke ima osoba iz članka 221.g stavka 1. točke 4. ovoga
Zakona.

Zaštita privatnosti i obrada osobnih podataka radnika koji rade
korištenjem digitalne radne platforme

Članak 221.j (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

Digitalna radna platforma i agregator, radi zaštite privatnosti radnika
u skladu s člankom 29. ovoga Zakona, pri obradi osobnih podataka ne
smije:

1\. obrađivati podatke o privatnim razgovorima

2\. obrađivati podatke o emocionalnom odnosno psihološkom stanju radnika

3\. obrađivati podatke o zdravlju radnika, osim u slučajevima
predviđenim propisom o zaštiti osobnih podataka

4\. prikupljati osobne podatke u razdoblju u kojem radnik ne obavlja rad
niti ga nudi.

Obveza uspostave kanala za profesionalnu komunikaciju s ostalim
radnicima i poslodavcem te trećima u poslovnom procesu

Članak 221.k (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

Poslodavac iz članka 221.d stavka 1. ovoga Zakona dužan je, radi
neometane profesionalne komunikacije odnosno povezivanja i razmjene
informacija u poslovnom procesu s ostalim radnicima i sudionicima
poslovnog procesa te poslodavcem i ovlaštenim osobama poslodavca,
osobama koje kod njega obavljaju poslove osigurati mogućnost uspostave
kontakata.

#### 3. PRAVA RADNIKA KOJI RAD OBAVLJA PUTEM DIGITALNIH RADNIH PLATFORMI

Obvezni sadržaj pisanog ugovora o radu putem digitalne radne platforme

Članak 221.l (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Ugovor o radu sklopljen u pisanom obliku, odnosno potvrda o
sklopljenom ugovoru o radu, kojim se između poslodavca i radnika ugovara
rad korištenjem digitalne radne platforme, osim podataka iz članka 15.
stavka 1. točaka 1. do 11. ovoga Zakona, mora sadržavati i dodatne
podatke o:

1\. načinu dodjele poslova, radnih zadataka i uputa za rad te
ocjenjivanja rada prema određenim kriterijima

2\. načinu donošenja odluka vezanih za radno vrijeme i uvjete rada, za
sigurnost i zdravlje na radu, za mogućnost napredovanja te za donošenje
odluka vezanih za obračun i isplatu plaće i naknade plaće

3\. obvezi poslodavca da informira radnika o osobi koja je kod
poslodavca ovlaštena za nadzor praćenja rada u automatiziranom sustavu
upravljanja

4\. elektroničkoj i drugoj opremi i sredstvima rada koji su potrebni za
obavljanje posla

5\. mogućnosti za neometanu profesionalnu komunikaciju odnosno
povezivanje i razmjenu informacija s ostalim radnicima i njihovim
predstavnicima, poslodavcem te trećima u poslovnom procesu

6\. sredstvima rada za obavljanje poslova koje je poslodavac dužan
nabaviti, instalirati i održavati, odnosno uporabi vlastitih sredstava
rada radnika

7\. naknadi troškova radniku vezanih uz obavljanje poslova te
amortizaciji troškova vlastitih vozila i druge opreme, ako ih koristi

8\. obvezi ugovaranja osiguranja od nesretnog slučaja i osiguranja od
odgovornosti na teret poslodavca ako ugovorene poslove obavlja
sudjelovanjem u prometu sredstvom koje se u smislu propisa o sigurnosti
prometa na cestama smatra vozilom i koje ne podliježe obvezi
registracije

9\. načinu osposobljavanja i stručnog usavršavanja radnika

10\. načinu ostvarivanja prava na informiranje i sudjelovanje u
odlučivanju.

\(2\) Ako se radi nepredvidivog obrasca rada ugovara rad po pozivu
poslodavca, ugovor o radu sklopljen u pisanom obliku, odnosno potvrda o
sklopljenom ugovoru o radu iz stavka 1. ovoga članka mora sadržavati i
dodatne podatke o:

1\. promjenjivom rasporedu rada s obzirom na organizaciju radnog vremena
radnika koja je u potpunosti ili uglavnom nepredvidiva

2\. referentnom razdoblju u danima i satima unutar kojeg poslodavac ima
pravo zatražiti, a radnik ima dužnost obavljati posao

3\. najmanjem broju radnih sati unutar razdoblja iz točke 2. ovoga
stavka koje je poslodavac dužan platiti radniku, neovisno o tome je li
zatražio od radnika obavljanje posla, osim ako je poslodavac zatražio
obavljanje posla, a radnik ga je bez opravdanog razloga odbio obaviti

4\. pravu radnika da bez štetnih posljedica odbije radni zadatak, ako je
obavijest o potrebi njegova izvršenja dana u roku unutar kojega ga nije
moguće izvršiti

5\. roku u kojemu je moguć opoziv radnog zadatka koji je radnik
prihvatio, čije neispunjenje daje radniku pravo na isplatu naknade plaće
kao da je radio.

\(3\) Nepredvidiv obrazac rada iz stavka 2. ovoga članka, u smislu ovoga
Zakona, je oblik organizacije rada i radnog vremena koji u potpunosti
ili uglavnom nastaje prema nepredvidivim potrebama za radom, uslijed
čega se ne može unaprijed utvrditi početak i završetak radnog dana niti
tjedna radnika, već ga, prema prirodi stvari, određuje poslodavac.

\(4\) U slučaju sklapanja ugovora iz stavka 2. ovoga članka najmanji
broj zajamčenih plaćenih radnih sati ne može biti manji od pet sati
tjedno.

Pretpostavka postojanja radnog odnosa u radu korištenjem digitalne radne
platforme

Članak 221.m (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Ako digitalna radna platforma ili agregator iz članka 221.c ovoga
Zakona s fizičkom osobom sklopi ugovor za obavljanje posla korištenjem
digitalne radne platforme koji, s obzirom na narav i vrstu rada te
ovlasti digitalne radne platforme ili agregatora, ima obilježja posla za
koji se zasniva radni odnos, smatra se da je ta digitalna radna
platforma ili taj agregator, kao poslodavac s radnikom sklopio ugovor o
radu, osim ako se ne dokaže suprotno.

\(2\) Činjenice na temelju kojih se može u smislu stavka 1. ovoga članka
pretpostaviti postojanje radnog odnosa su:

1\. osobno obavljanje naplatnog posla

2\. davanje naloga i uputa za obavljanje posla fizičkoj osobi, u
okvirima organizacije rada i subordinacije posla

3\. ograničavanje slobode odbijanja izvršavanja naloga ili njezino
uvjetovanje zapriječenim sankcijama ili drugim mjerama

4\. pobliže određivanje vremena, mjesta i načina obavljanja posla
fizičkoj osobi, neovisno o tome koristi li vlastita sredstva rada

5\. nadziranje obavljanja posla i praćenje učinaka fizičke osobe, radi
ocjene njezina rada te mogućnosti napredovanja

6\. zabrana sklapanja poslova za svoj ili tuđi račun korištenjem usluga
drugih platformi.

\(3\) Teret dokaza je na onoj digitalnoj radnoj platformi ili na
agregatoru koji osporava zakonsku pretpostavku iz stavka 1. ovoga
članka.

\(4\) Fizička osoba koja smatra da nije radnik u smislu ovoga Zakona
može osporavati zakonsku pretpostavku postojanja radnog odnosa iz
stavka 1. ovoga članka, pri čemu je digitalna radna platforma, odnosno
agregator, u svrhu dokazivanja i radi pravilnog rješavanja pokrenutog
postupka, dužan dati sve potrebne podatke.

Rad putem digitalnih radnih platformi ovisno o opsegu ostvarenih
primitaka

Članak 221.n (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Iznimno od članka 221.m ovoga Zakona, pretpostavka postojanja
radnog odnosa ne odnosi se na fizičku osobu koja radom putem digitalnih
radnih platformi u pojedinom kvartalu kalendarske godine nije ostvarila
primitak veći od 60 % brutoiznosa tri mjesečne minimalne plaće utvrđenog
posebnim propisom.

\(2\) Digitalna radna platforma ili agregator dužan je izvršiti provjeru
od nadležnog tijela koje putem sustava ePorezna vodi službenu evidenciju
o svim isplatiteljima i o isplaćenim primicima radi pribavljanja dokaza
o stanju isplaćenih primitaka od kojih se utvrđuje drugi dohodak koji je
fizička osoba kojoj dodjeljuje posao ostvarila radom putem digitalnih
radnih platformi.

\(3\) Nadležno tijelo koje putem sustava ePorezna vodi službenu
evidenciju o svim isplatiteljima i o isplaćenim primicima može
digitalnoj radnoj platformi ili agregatoru omogućiti uvid u podatke o
stanju isplaćenih primitaka od kojih se utvrđuje drugi dohodak fizičke
osobe kojoj se dodjeljuje, a koje je ta fizička osoba ostvarila radom
putem digitalnih radnih platformi.

\(4\) Ako je digitalnoj radnoj platformi ili agregatoru omogućeno da na
temelju izvršene provjere iz stavka 2. ovoga članka utvrdi da je
primitak za obavljeni rad fizičke osobe iz stavka 1. ovoga članka u
pojedinom kvartalu kalendarske godine veći od limitirane visine od 60 %
brutoiznosa tri mjesečne minimalne plaće utvrđenog posebnim propisom,
fizička osoba kod tog poslodavca, nakon izvršene provjere, može posao
obavljati samo na temelju sklopljenog ugovora o radu.

\(5\) Radi provjere stanja isplaćenih primitaka fizičke osobe iz
stavka 1. ovoga članka, digitalna radna platforma ili agregator ovlašten
je dobiti samo podatak o iznosu neisplaćenog dijela limitirane visine
iznosa primitaka iz stavka 2. ovoga članka.

\(6\) Način i rokove provođenja uvida i provjere iz stavaka 2. i 3.
ovoga članka ministar, uz suglasnost ministra nadležnog za financije,
propisuje pravilnikom.

Prava i uvjeti rada ostalih osoba koje rade na digitalnim radnim
platformama

Članak 221.o (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Na osobu iz članka 221.f stavka 1. ovoga Zakona na odgovarajući se
način primjenjuju odredbe članaka 221.g do 221.k ovoga Zakona.

\(2\) Digitalna radna platforma ili agregator dužan je za osobu iz
članka 221.f stavka 1. ovoga Zakona ugovoriti osiguranje od nesretnog
slučaja i osiguranje od odgovornosti ako ugovorene poslove obavlja
sudjelovanjem u prometu sredstvom koje se u smislu propisa o sigurnosti
prometa na cestama smatra vozilom i koje ne podliježe obvezi
registracije.

\(3\) Osoba iz članka 221.f stavka 1. ovoga Zakona ima pravo na zaštitu
prava u skladu s utvrđenim ugovornim odnosom s digitalnom radnom
platformom ili agregatorom.

#### 4. TRANSPARENTNOST RADA KORIŠTENJEM DIGITALNIH RADNIH PLATFORMI

Evidencija o radu korištenjem digitalnih radnih platformi

Članak 221.p (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102) -- na snazi od
01.01.2024.)

\(1\) Evidencija o radu korištenjem digitalnih radnih platformi, radi
osiguranja transparentnosti rada digitalnih radnih platformi te jačanja
odgovornosti i pravne sigurnosti između subjekata koji na tržištu
obavljaju djelatnost i rad korištenjem digitalnih radnih platformi, vodi
i u elektroničkom obliku obrađuje ministarstvo.

\(2\) U evidenciji iz stavka 1. ovoga članka prikupljaju se i obrađuju
podaci o digitalnim radnim platformama i agregatorima koji obavljaju
djelatnosti kao pružatelji usluga na tržištu te se prikupljaju podaci o
pokazateljima opsega rada korištenjem digitalnih radnih platformi.

\(3\) Digitalna radna platforma iz članka 221.c stavka 1. ovoga Zakona i
agregator iz članka 221.c stavka 2. ovoga Zakona, radi njihova upisa u
evidenciju iz stavka 1. ovoga članka, dužni su podnijeti zahtjev koji
mora sadržavati:

1\. naziv, sjedište i osobni identifikacijski broj digitalne radne
platforme ili agregatora

2\. ime, prezime i osobni identifikacijski broj osobe koja je ovlaštena
za zastupanje digitalne radne platforme ili agregatora

3\. adresu elektroničke pošte u svrhu izravnog i neometanog pristupa
tijekom propisanih nadzornih postupaka

4\. pisanu izjavu o sklopljenom ugovoru o posredovanju na tržištu s
digitalnom radnom platformom, ako je zahtjev podnio agregator.

\(4\) Digitalna radna platforma iz članka 221.c stavka 1. ovoga Zakona i
agregator iz članka 221.c stavka 2. ovoga Zakona dužni su u pravnom
prometu, u poslovnim ispravama, na svakom dopisu i ugovoru navesti broj
pod kojim su upisani u evidenciju iz stavka 1. ovoga članka.

\(5\) Podaci o digitalnim radnim platformama i agregatorima prikupljaju
se upisom iz stavka 3. ovoga članka i dostavom podataka o pokazateljima
opsega rada korištenjem digitalnih radnih platformi.

\(6\) Podaci o pokazateljima opsega rada korištenjem digitalnih radnih
platformi su osobito broj radnika i osoba iz članka 221.f stavka 1.
ovoga Zakona koje rade korištenjem platforme te broj i vrsta ugovornih
odnosa na temelju kojih te osobe rade korištenjem platforme.

\(7\) Digitalna radna platforma iz članka 221.c stavka 1. ovoga Zakona i
agregator iz članka 221.c stavka 2. ovoga Zakona dužni su podatke iz
stavka 6. ovoga članka dostaviti u propisanom roku ministarstvu.

\(8\) Oblik, sadržaj i način vođenja evidencije iz stavka 1. ovoga
članka te rok dostave podataka propisuje ministar pravilnikom.

### GLAVA V. NADZOR NAD PRIMJENOM PROPISA O RADU

Upravni nadzor

Članak 222. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775))

Upravni nadzor nad primjenom ovoga Zakona i na temelju njega donesenih
propisa, te drugih zakona i propisa koji uređuju odnose između
poslodavaca i radnika, obavlja tijelo državne uprave nadležno za poslove
rada, ako drugim zakonom nije drukčije određeno.

Inspekcijski nadzor

Članak 223. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775))

\(1\) Inspekcijski nadzor nad provedbom ovoga Zakona i na temelju njega
donesenih propisa, te drugih zakona i propisa koji uređuju odnose između
poslodavaca i radnika, obavlja tijelo državne uprave nadležno za poslove
inspekcije rada, ako drugim zakonom nije drukčije propisano.

\(2\) U provođenju nadzora inspektor rada ima ovlaštenja utvrđena
zakonom ili na temelju zakona donesenim propisom.

\(3\) Radnik, radničko vijeće, sindikat te poslodavac mogu zahtijevati
od inspektora rada provođenje inspekcijskog nadzora.

### GLAVA VI. POSEBNE ODREDBE

Vršenje dužnosti i prava državljana u obrani i radni odnos

Članak 224.

\(1\) Za vrijeme obavljanja dužnosti i prava državljana u obrani u
skladu s posebnim propisom, radniku prava i obveze iz radnog odnosa
miruju.

\(2\) Iznimno od stavka 1. ovoga članka, zaposleni pričuvnici za vrijeme
odsutnosti s rada zbog vojne obveze ili služenja u ugovornoj pričuvi
ostvaruju prava iz radnog odnosa kao da rade.

\(3\) Troškove naknade plaće i drugih materijalnih prava pričuvnika iz
stavka 2. ovoga članka, poslodavcu na pisani zahtjev nadoknađuje
ministarstvo nadležno za poslove obrane.

\(4\) Radnik koji nakon završetka vojne obveze, odnosno služenja u
ugovornoj pričuvi želi nastaviti raditi kod istoga poslodavca, dužan je,
čim sazna dan kada će mu prestati vojna obveza, odnosno služenje u
ugovornoj pričuvi, a najkasnije u roku od trideset dana od dana
prestanka vojne obveze, odnosno služenja u ugovornoj pričuvi, o svojoj
namjeri obavijestiti poslodavca.

\(5\) Radnika koji je dao izjavu u smislu stavka 4. ovoga članka,
poslodavac je dužan vratiti na poslove na kojima je radio prije stupanja
u vojnu obvezu, odnosno služenje u ugovornoj pričuvi, a ako je prestala
potreba za obavljanjem tih poslova, poslodavac mu je dužan ponuditi
sklapanje ugovora o radu za obavljanje drugih odgovarajućih poslova.

\(6\) Ako u slučaju iz stavka 5. ovoga članka poslodavac ne može vratiti
radnika na rad, dužan mu je isplatiti naknadu plaće za razdoblje
propisanoga ili ugovorenoga otkaznog roka te, ako su za to ispunjeni
uvjeti, i pripadajuću otpremninu.

\(7\) Poslodavac je dužan vratiti radnika iz stavka 1. ovoga članka na
rad u roku od trideset dana od dana dostave izjave o namjeri
nastavljanja rada kod istoga poslodavca, a ako ga nije moguće vratiti na
rad, radnik ima tijekom godine dana od dana prestanka obavljanja
dužnosti i prava državljana u obrani prednost pri zapošljavanju kod
istoga poslodavca.

\(8\) Obavljanje dužnosti i prava državljana u obrani nije dopušteni
razlog za otkaz ugovora o radu i u to vrijeme poslodavac ne može radniku
redovito otkazati ugovor o radu, a ako poslodavac otkaže ugovor o radu
protivno odredbama ovoga članka, radnik ima sva prava koja su ovim
Zakonom predviđena za slučaj nedopuštenoga otkaza.

\(9\) Odredbe ovoga članka na odgovarajući način primjenjuju se i na
radnike koji su na dragovoljnom vojnom osposobljavanju u smislu posebnog
propisa o obrani.

Prava kandidata za predsjednika Republike Hrvatske, zastupnike, članove
skupština ili vijeća, župane, gradonačelnike i načelnike općina i
njihove zamjenike

Članak 225.

\(1\) Kandidat za predsjednika Republike Hrvatske ima za vrijeme
predizborne promidžbe pravo na neplaćeni dopust u trajanju do najviše
dvadeset radnih dana.

\(2\) Kandidat za zastupnika u Hrvatski sabor ima za vrijeme predizborne
promidžbe pravo na neplaćeni dopust u trajanju do najviše petnaest
radnih dana.

\(3\) Kandidat za člana županijske skupštine ili župana i njegovih
zamjenika ima za vrijeme predizborne promidžbe, pravo na neplaćeni
dopust u trajanju do najviše deset radnih dana.

\(4\) Kandidat za člana gradskog ili općinskog vijeća, gradonačelnika
ili načelnika općine i njihove zamjenike ima za vrijeme predizborne
promidžbe, pravo na neplaćeni dopust u trajanju do najviše pet radnih
dana.

\(5\) O korištenju dopusta iz stavaka 1. do 4. ovoga članka, radnik mora
obavijestiti poslodavca najmanje dvadeset četiri sata prije.

\(6\) Dopust iz stavaka 1. do 4. ovoga članka radnik ne može koristiti u
razdobljima kraćim od jednog radnoga dana.

\(7\) Na zahtjev radnika, umjesto dopusta iz stavaka 1. do 4. ovoga
članka, radnik može pod istim uvjetima koristiti godišnji odmor, u
trajanju na koje ima pravo do prvoga dana glasovanja.

\(8\) Ako je za stjecanje određenih prava važno prethodno trajanje
radnog odnosa s istim poslodavcem, razdoblja neplaćenoga dopusta iz
stavaka 1. do 4. ovoga članka izjednačuju se s vremenom provedenim na
radu i ubrajaju u staž potreban za ostvarivanje određenih prava iz
radnog odnosa ili u vezi s radnim odnosom.

### GLAVA VII. UPRAVNE MJERE

Članak 226. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775),
[151/22](https://www.zakon.hr/cms.htm?id=55102))

\(1\) U provedbi inspekcijskog nadzora u području rada inspektor će
usmenim rješenjem u zapisniku poslodavcu narediti da u ostavljenom roku:

1\. tijelu nadležnom za vođenje podataka o osiguranicima prema posebnom
propisu o mirovinskom osiguranju, na način, u sadržaju i u roku, u
elektroničku bazu dostavi podatke o radniku ili promjene do kojih je
došlo tijekom trajanja radnog odnosa (članak 6. stavak 2.)

2\. radniku omogući upoznavanje s propisima o radnim odnosima, odnosno s
organizacijom rada i zaštitom zdravlja i sigurnosti na radu (članak 8.
stavak 2.)

3\. propise o sigurnosti i zaštiti zdravlja na radu te kolektivni ugovor
i pravilnik o radu učini na prikladan način dostupnima radnicima (članak
8. stavak 3.)

4\. radniku dostavi pisani i obrazloženi odgovor o mogućnosti sklapanja
ugovora o radu na neodređeno vrijeme (članak 13. stavci 6., 7. i 8.)

5\. radnika pisano obavijesti o nazivu tijela kojem se obavljaju uplate
dobrovoljnog mirovinskog osiguranja, ako sudjeluje u plaćanju (članak
14. stavak 6.)

6\. pri nadležnom upravnom tijelu registrira ugovor o radu pomorca i
radnika na pomorskim ribarskim plovilima (članak 14. stavak 7.)

7\. radniku s kojim je sklopio pisani ugovor o radu koji ne sadrži sve
sastojke propisane ovim Zakonom ponudi izmjenu ugovora koji će
sadržavati nedostajuće sastojke, odnosno da dopuni izdanu potvrdu o
sklopljenom ugovoru o radu koja ne sadrži sastojke propisane ovim
Zakonom (članak 15.)

8\. radniku s kojim je sklopio ugovor o radu za stalne sezonske poslove
na određeno vrijeme koji ne sadrži sve sastojke propisane ovim Zakonom
ponudi izmjenu ugovora koji će sadržavati nedostajuće sastojke, odnosno
da dopuni izdanu potvrdu o sklopljenom ugovoru o radu koja ne sadrži sve
sastojke propisane ovim Zakonom (članak 16. stavak 7.)

9\. radniku s kojim je dogovorio rad na izdvojenom mjestu rada bez
izmjene ugovora o radu, za rad duži od 30 dana ponudi sklapanje ugovora
o radu s obveznim sadržajem ugovora o radu u slučaju rada na izdvojenom
mjestu rada (članak 17. stavak 6.)

10\. radniku s kojim je sklopio ugovor o radu na izdvojenom mjestu rada
ili na daljinu koji ne sadrži sve sastojke propisane ovim Zakonom ponudi
izmjenu ugovora koji će sadržavati nedostajuće sastojke, odnosno da
dopuni izdanu potvrdu o sklopljenom ugovoru o radu koja ne sadrži sve
sastojke propisane ovim Zakonom (članak 17.a stavci 1. i 2.)

11\. radniku koji radi na daljinu osigura zaštitu privatnosti te
potrebne pisane upute u vezi sa zaštitom zdravlja i sigurnosti na radu
(članak 17.b stavak 6.)

12\. radniku dostavi pisano obrazloženje o nemogućnosti izmjene ugovora
o radu kojim bi se na određeno vrijeme ugovorio rad na izdvojenom mjestu
rada, odnosno o nemogućnosti ponovnog obavljanja poslova u prostoru
poslodavca i prije isteka vremena na koji je sklopljen izmijenjen ugovor
ili o mogućnosti izmjene ugovora o radu s odgodnim početkom primjene
(članak 17.c stavak 4.)

13\. radniku s kojim je sklopio ugovor odnosno kojem je izdao potvrdu o
privremenom upućivanju na rad u inozemstvo, a koji ne sadrži sve
sastojke propisane ovim Zakonom ponudi izmjenu ugovora koji će
sadržavati nedostajuće sastojke, odnosno da dopuni izdanu potvrdu o
sklopljenom ugovoru o radu koja ne sadrži sve sastojke propisane ovim
Zakonom, ili radniku uruči primjerak prijave na obvezno zdravstveno
osiguranje prije upućivanja na rad u inozemstvo, ako ga je na to
osiguranje dužan osigurati (članak 18. stavci 2. i 7.)

14\. radniku u slučaju upućivanja u inozemstvo, u okviru privremenog i
povremenog prekograničnog pružanja usluga, na rok kraći od četiri
uzastopna tjedna, prije početka upućivanja dostavi pisanu informaciju
koja sadrži propisane podatke (članak 18. stavak 4.)

15\. radniku s kojim je sklopio ugovor o dodatnom radu koji ne sadrži
sve sastojke propisane ovim Zakonom ponudi izmjenu ugovora koji će
sadržavati nedostajuće sastojke, odnosno da dopuni izdanu potvrdu o
sklopljenom ugovoru o radu koja ne sadrži sastojke propisane ovim
Zakonom (članak 18.b stavak 1.)

16\. maloljetnika uputi na pregled ovlaštenom liječniku ako su
maloljetnik, njegov roditelj, odnosno skrbnik, radničko vijeće ili
sindikat posumnjali da poslovi koje obavlja ugrožavaju njegovu
sigurnost, zdravlje, ćudoređe ili razvoj i podnijeli zahtjev poslodavcu
da ovlašteni liječnik pregleda maloljetnika te da u nalazu i mišljenju
ocijeni ugrožavaju li poslovi koje maloljetnik obavlja njegovu
sigurnost, zdravlje, ćudoređe ili razvoj (članak 22. stavak 1.)

17\. maloljetniku ponudi sklapanje ugovora o radu za obavljanje drugih
odgovarajućih poslova kada je to dužan učiniti na temelju nalaza i
mišljenja ovlaštenoga liječnika (članak 22. stavak 3.)

18\. donese i objavi pravilnik o radu ili da pravilnikom uredi pitanja
koja pravilnikom moraju biti uređena (članak 26. stavak 1.)

19\. u propisanom sadržaju, načinu i roku ministarstvu dostavi
statističke podatke o obavljanju poslova ustupanja radnika (članak 44.
stavak 7.)

20\. korisnik i agencija koji su sklopili ugovor o ustupanju radnika,
koji ne sadrži sve sastojke propisane ovim Zakonom, izmijene ugovor koji
će sadržavati nedostajuće sastojke (članak 45. stavak 2.)

21\. radniku s kojim je sklopio ugovor o radu za privremeno obavljanje
poslova, koji ne sadrži sve podatke propisane ovim Zakonom, ponudi
izmjenu ugovora koji će sadržavati nedostajuće sastojke, odnosno da
dopuni izdanu potvrdu o sklopljenom ugovoru o radu koja ne sadrži sve
sastojke propisane ovim Zakonom (članak 46. stavci 3. i 5.)

22\. uputnicu ustupljenog radnika koja ne sadrži podatke propisane ovim
Zakonom dopuni nedostajućim podacima (članak 49. stavak 1.)

23\. radničko vijeće obavijesti o broju i razlozima uzimanja na rad
ustupljenih radnika ili da ustupljene radnike obavijesti o slobodnim
radnim mjestima za koja ispunjavaju uvjete (članak 50. stavak 3.)

24\. radniku dostavi pisani i obrazloženi odgovor o nemogućnosti
sklapanja ugovora o radu za puno radno vrijeme (članak 63. stavci 6., 7.
i 8.)

25\. radniku dostavi pisani i obrazloženi odgovor o mogućnosti izmjene
ugovora o radu, odnosno promjene ili prilagodbe rasporeda radnog vremena
(članak 68. stavci 5. i 7.)

26\. utvrdi raspored korištenja godišnjeg odmora u skladu s ovim Zakonom
ili radnika obavijesti o trajanju i razdoblju korištenja godišnjeg
odmora (članak 85.)

27\. radi ostvarivanja prava na jednakost plaća žena i muškaraca,
dostavi radniku podatke o kriterijima na temelju kojih je radnik koji
obavlja poslove iste ili slične naravi ostvario plaću, ako takav radnik
kod njega postoji (članak 91. stavak 6.)

28\. dostavi radniku obračun iz kojeg je vidljivo kako je utvrđen iznos
plaće, naknade plaće, otpremnine ili naknade za neiskorišteni godišnji
odmor, ili obračun s propisanim sadržajem (članak 93. stavci 1. i 6.)

29\. dostavi radniku, kojem na dan dospjelosti nije isplatio plaću,
naknadu plaće, otpremninu ili naknadu za neiskorišteni godišnji odmor,
ili ih nije isplatio u cijelosti, dva obračuna, od kojih je jedan
obračun u kojem će biti iskazan ukupan iznos plaće, naknade plaće,
otpremnine ili naknade za neiskorišteni godišnji odmor, a drugi obračun
u kojem će biti iskazan iznos plaće ili dijela plaće, naknade plaće,
otpremnine ili naknade za neiskorišteni godišnji odmor koji je bio dužan
isplatiti, sa sadržajem u skladu s pravilnikom iz članka 93. stavka 6.
ovoga Zakona (članak 93. stavci 2. i 6.)

30\. radniku, na njegov zahtjev, izda potvrdu o vrsti poslova koje
obavlja i trajanju radnog odnosa (članak 130. stavak 1.)

31\. radniku nakon prestanka radnog odnosa vrati sve njegove isprave i
primjerak odjave s obveznoga mirovinskog i zdravstvenog osiguranja ili
mu izda potvrdu o vrsti poslova koje je obavljao i trajanju radnog
odnosa (stavak 130. stavak 2.)

32\. imenuje osobu koja je, osim njega, ovlaštena primati i rješavati
pritužbe vezane za zaštitu dostojanstva radnika te o imenovanju
obavijesti radnike (članak 134. stavci 2. i 4.)

33\. pisano i potpuno obavijesti radničko vijeće ili sve radnike koji su
prijenosom obuhvaćeni o prijenosu poduzeća, dijela poduzeća, gospodarske
djelatnosti ili dijela gospodarske djelatnosti na novog poslodavca
(članak 137. stavci 6. i 7.)

34\. radnika pisanim putem obavijesti o sklapanju kolektivnog ugovora,
odnosno njegovoj izmjeni ili prestanku (članak 201. stavak 4.)

35\. kolektivni ugovor objavi na propisani način (članak 202. stavci 1.
i 2.)

36\. radniku omogući da se upozna s načinom na koji će dodjeljivati
poslove odnosno radne zadatke, nadzirati radnika i ocjenjivati njegov
rad te sa svim pravima iz radnog odnosa, a osobito informacijama vezanim
za pristup poslovima i radnim zadacima, za radno vrijeme i uvjete rada,
za sigurnost i zdravlje na radu, za mogućnost napredovanja i
osposobljavanja te za donošenje odluka vezanih za obračun i isplatu
plaće te naknada (članak 221.g stavci 2. i 3.)

37\. radniku na njegov zahtjev učini dostupnima zatražene podatke
(članak 221.g stavak 5.)

38\. radniku i osobama koje kod njega obavljaju poslove osigura
neometanu profesionalnu komunikaciju odnosno povezivanje i razmjenu
informacija u poslovnom procesu s ostalim sudionicima te poslodavcem i
ovlaštenim osobama poslodavca (članak 221.k)

39\. radniku s kojim je sklopio ugovor o radu putem digitalne radne
platforme, a koji ne sadrži sve sastojke propisane ovim Zakonom, ponudi
izmjenu ugovora koji će sadržavati nedostajuće sastojke, odnosno da
dopuni izdanu potvrdu o sklopljenom ugovoru o radu koja ne sadrži
sastojke propisane ovim Zakonom (članak 221.l stavak 1.)

40\. radniku s kojim je sklopio ugovor o radu putem digitalne radne
platforme kojim ugovara rad po pozivu poslodavca, a ne sadrži sve
sastojke propisane ovim Zakonom, ponudi izmjenu ugovora koji će
sadržavati nedostajuće sastojke, odnosno da dopuni izdanu potvrdu o
sklopljenom ugovoru o radu koja ne sadrži sastojke propisane ovim
Zakonom (članak 221.l stavak 2.)

41\. kao digitalna radna platforma ili agregator dostavi potrebne
podatke ministarstvu (članak 221.p stavak 7.).

\(2\) U provedbi inspekcijskog nadzora u području rada inspektor će
usmenim rješenjem u zapisniku zabraniti:

1\. dodatni rad radnika koji radi na poslovima s posebnim uvjetima rada
u skladu s propisima zaštite na radu ili na poslovima u skraćenom radnom
vremenu iz članka 64. ovoga Zakona ili radnika kojem se prema posebnom
propisu o mirovinskom osiguranju staž osiguranja računa s povećanim
trajanjem, ako takve poslove obavlja kod matičnog poslodavca (članak
18.a stavak 2.)

2\. rad osobe mlađe od 15 godina ili osobe s 15 i starije od 15, a mlađe
od 18 godina koja pohađa obvezno osnovno obrazovanje (članak 19.)

3\. rad i sudjelovanje djeteta i maloljetnika u aktivnostima protivno
posebnoj zaštiti (članak 19.a stavci 3., 5. i 8.)

4\. kontakt s djetetom ili maloljetnikom osobi koja je pravomoćno
osuđena ili protiv koje se vodi kazneni postupak za neko od kaznenih
djela protiv spolne slobode, spolnog zlostavljanja i iskorištavanja
djeteta (članak 19.b stavak 3.)

5\. rad maloljetnika na poslovima koji mogu ugroziti njegovu sigurnost,
zdravlje, ćudoređe ili razvoj (članak 21. stavak 1.)

6\. rad maloljetnika bez prethodnog utvrđivanja zdravstvene sposobnosti
(članak 21. stavak 3.)

7\. obavljanje poslova maloljetnika ako iz nalaza i mišljenja ovlaštenog
liječnika proizlazi da poslovi koje maloljetnik obavlja ugrožavaju
njegovu sigurnost, zdravlje, ćudoređe ili razvoj (članak 22. stavak 1.)

8\. agenciji obavljanje poslova ustupanja radnika korisnicima, ako nije
registrirana prema posebnom propisu, odnosno upisana u evidenciju
ministarstva nadležnog za rad (članak 44. stavak 3.)

9\. rad radnika na poslovima na kojima uz primjenu mjera zaštite
zdravlja i sigurnosti na radu nije moguće zaštititi radnika od štetnih
utjecaja, a koji je duži od skraćenoga radnoga vremena (članak 64.
stavak 3.)

10\. prekovremeni rad maloljetnika (članak 65. stavak 5.)

11\. prekovremeni rad trudnice, roditelja s djetetom do osam godina
života te radnika koji radi u nepunom radnom vremenu kod više
poslodavaca, osim u slučaju više sile, ako nisu dostavili poslodavcu
pisanu izjavu o dobrovoljnom pristanku na takav rad (članak 65. stavak
6.)

12\. prekovremeni rad radnika koji radi u dodatnom radu ako poslodavcu
nije dostavio pisanu izjavu o dobrovoljnom pristanku na takav rad, osim
u slučaju više sile (članak 65. stavci 7. i 8.)

13\. rad maloljetnika koji traje duže od osam sati tijekom razdoblja od
24 sata (članak 68. stavak 1.)

14\. rad u nejednakom rasporedu radnog vremena trudnice, roditelja s
djetetom do osam godina života, rad roditelja koji radi s polovicom
punog radnog vremena, radi s polovicom punog radnog vremena radi
pojačane njege djeteta ili radi s polovicom punog radnog vremena radi
skrbi i njege djeteta s težim smetnjama u razvoju prema posebnom
propisu, radnika koji radi u nepunom radnom vremenu kod više poslodavaca
te radnika koji radi u dodatnom radu, ako nisu dostavili poslodavcu
pisanu izjavu o dobrovoljnom pristanku na takav rad (članak 68. stavak
2.)

15\. obavljanje posla i aktivnosti djeteta i maloljetnika protivno
propisanim ograničenjima (članak 68.a)

16\. rad noćnog radnika koji obavlja noćni rad ako tijekom razdoblja od
četiri mjeseca u noćnom radu radi duže od prosječnih osam sati tijekom
svakih 24 sata (članak 69. stavak 6.)

17\. noćnom radniku, koji je na temelju procjene opasnosti u radu
izložen osobitoj opasnosti ili teškom fizičkom ili mentalnom naporu,
noćni rad duži od osam sati u razdoblju od 24 sata (članak 69. stavak
7.)

18\. noćni rad maloljetnika ako je protivan odredbama ovoga Zakona ili
nije osigurano da se takav rad obavlja pod nadzorom punoljetne osobe
(članak 70.)

19\. noćni rad radnika kod poslodavca kod kojeg je rad organiziran u
smjenama, koje uključuju i noćni rad, a koji radi u noćnoj smjeni
uzastopce duže od jednog tjedna (članak 71. stavak 3.).

\(3\) Žalba izjavljena protiv rješenja iz ovoga članka ne odgađa njegovo
izvršenje.

### GLAVA VIII. PREKRŠAJNE ODREDBE

Lakši prekršaji poslodavca

Članak 227. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Novčanom kaznom od 1320,00 do 3.980,00 eura kaznit će se za
prekršaj poslodavac pravna osoba:

1\. ako sklopi ugovor o radu u kojemu je probni rad ugovoren u trajanju
dužem od Zakonom dopuštenoga (članak 53. stavak 3.)

2\. ako radniku ne omogući osposobljavanje na način propisan ovim
Zakonom (članak 54. stavak 4.)

3\. ako sklopi ugovor o radu u kojem je pripravnički staž ugovoren u
trajanju dužem od Zakonom propisanoga (članak 57.).

\(2\) Novčanom kaznom od 130,00 do 390,00 eura za prekršaj iz stavka 1.
ovoga članka kaznit će se poslodavac fizička osoba i odgovorna osoba
pravne osobe.

\(3\) Ako je prekršaj iz stavka 1. ovoga članka počinjen u odnosu na
maloljetnika, iznos novčane kazne uvećava se dvostruko.

Teži prekršaji poslodavca

Članak 228. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Novčanom kaznom od 4110,00 do 7960,00 eura kaznit će se za
prekršaj poslodavac pravna osoba:

1\. ako s radnikom sklopi ugovor o radu na određeno vrijeme za koji ne
postoji objektivan razlog, odnosno ako u tom ugovoru ili u pisanoj
potvrdi o sklopljenom ugovoru o radu ne navede objektivan razlog ili je
ugovor o radu sklopljen u trajanju dužem od tri godine (članak 12.
stavci 1., 2. i 3.)

2\. ako s istim radnikom sklopi više uzastopnih ugovora o radu na
određeno vrijeme čije je ukupno trajanje, uključujući i prvi ugovor o
radu, neprekinuto duže od tri godine, osim ako je to potrebno zbog
zamjene privremeno nenazočnog radnika, zbog dovršetka rada na projektu
koji uključuje financiranje iz fondova Europske unije ili je zbog nekog
drugog objektivnog razloga dopušteno posebnim zakonom ili kolektivnim
ugovorom (članak 12. stavci 4. i 7.)

3\. ako s radnikom sklopi ugovor o radu na određeno vrijeme za sezonske
poslove protivno odredbama ovoga Zakona (članak 12. stavak 11.)

4\. ako s radnikom sklopi ugovor o radu za stalne sezonske poslove koji
se u određenim dijelovima kalendarske godine obavljaju u godišnjim
razdobljima s ukupnim trajanjem dužim od devet mjeseci (članak 16.
stavci 1. i 3.)

5\. ako sklopi ugovor o radu s radnikom koji ne udovoljava posebnim
uvjetima za zasnivanje radnog odnosa propisanim zakonom, drugim
propisom, kolektivnim ugovorom ili pravilnikom o radu (članak 23.)

6\. ako prilikom postupka odabira kandidata za radno mjesto (razgovor,
testiranje, anketiranje i slično) i sklapanja ugovora o radu od radnika
traži podatke koji nisu u neposrednoj vezi s radnim odnosom (članak 25.
stavak 1.)

7\. ako prikuplja, obrađuje, koristi i dostavlja trećim osobama osobne
podatke radnika protivno odredbama ovoga Zakona ili ako ne imenuje osobu
koja je, osim njega, ovlaštena nadzirati prikupljanje, obradu,
korištenje i dostavljanje tih podataka trećim osobama (članak 29.
stavci 1. i 6.)

8\. ako traži podatke o trudnoći ili uputi drugu osobu da traži takve
podatke, osim ako radnica osobno zahtijeva određeno pravo predviđeno
zakonom ili drugim propisom radi zaštite trudnica (članak 30. stavak 2.)

9\. ako radnika nakon isteka rodiljnog, roditeljskog, posvojiteljskog i
očinskog dopusta ili dopusta koji je po sadržaju i načinu korištenja
istovjetan pravu na očinski dopust, dopusta trudne radnice, dopusta
radnice koja je rodila ili radnice koja doji dijete, dopusta radi skrbi
i njege djeteta s težim smetnjama u razvoju te mirovanja radnog odnosa
do treće godine života djeteta u skladu s posebnim propisom, pod
uvjetima propisanim ovim Zakonom, ne vrati na poslove na kojima je radio
prije korištenja tih prava ili mu ne ponudi sklapanje ugovora o radu za
obavljanje drugih odgovarajućih poslova (članak 36. stavci 1. i 3.)

10\. ako radnika koji je bio privremeno nesposoban za rad zbog ozljede
ili ozljede na radu, bolesti ili profesionalne bolesti ne vrati na
poslove na kojima je prethodno radio ili mu ne ponudi sklapanje ugovora
o radu za obavljanje drugih odgovarajućih poslova (članak 40. stavak 1.)

11\. ako radniku kod kojeg postoji smanjenje radne sposobnosti uz
preostalu radnu sposobnost, smanjenje radne sposobnosti uz djelomični
gubitak radne sposobnosti ili neposredna opasnost od nastanka smanjenja
radne sposobnosti, u pisanom obliku ne ponudi sklapanje ugovora o radu
za obavljanje poslova za koje je sposoban, a u mogućnosti je radniku
osigurati obavljanje takvih poslova (članak 41. stavak 1.)

12\. ako korisniku ustupi istog radnika za obavljanje istih poslova u
neprekinutom razdoblju dužem od tri godine, osim u propisanim
slučajevima (članak 48. stavak 1.)

13\. ako u pravnom prometu, poslovnim ispravama, na svakom dopisu ili
ugovoru ne navede broj pod kojim je agencija upisana u evidenciju
ministarstva (članak 52. stavak 4.)

14\. ako s osobom koja se stručno osposobljava za rad ne sklopi ugovor u
pisanom obliku (članak 59. stavak 5.)

15\. ako radniku ne omogući korištenje stanke na način i pod uvjetima
propisanim ovim Zakonom (članak 73.)

16\. ako radniku ne omogući korištenje dnevnog odmora na način i pod
uvjetima propisanim ovim Zakonom (članak 74.)

17\. ako radniku ne omogući korištenje tjednog odmora na način i pod
uvjetima propisanim ovim Zakonom (članak 75.)

18\. ako radniku ne omogući korištenje godišnjeg odmora na način i pod
uvjetima propisanim ovim Zakonom, osim u slučaju prestanka ugovora o
radu (članak 18.a stavak 7., članci 77., 78., 83. i 84. te članak 85.
stavci 2. i 4.)

19\. ako radniku ne omogući korištenje plaćenog dopusta na način i pod
uvjetima propisanim ovim Zakonom (članak 86.)

20\. ako radniku ne omogući korištenje neplaćenog dopusta za pružanje
osobne skrbi na način i pod uvjetima propisanim ovim Zakonom (članak 87.
stavak 3.)

21\. ako radniku ne omogući pravo na odsutnost s posla u skladu s ovim
Zakonom (članak 87.a stavak 1.)

22\. ako bez suglasnosti radnika svoje potraživanje prema radniku
naplati uskratom isplate plaće ili nekog njezina dijela, odnosno
uskratom isplate naknade plaće ili dijela naknade plaće (članak 96.
stavak 1.)

23\. ako prije isteka roka od šest mjeseci od dana dostave odluke o
otkazu na istim poslovima zaposli drugog radnika, a nije ponudio
sklapanje ugovora o radu radniku kojem je otkazao iz poslovno
uvjetovanih razloga (članak 115. stavci 5. i 6.)

24\. ako s podacima utvrđenim u postupku zaštite dostojanstva radnika ne
postupa kao s tajnima (članak 134. stavak 10.)

25\. ako onemogući radnike u izboru radničkog vijeća (članak 141.)

26\. ako ne dostavi podatak o utemeljenju radničkog vijeća ili ga ne
dostavi u propisanom roku i na propisani način (članak 146. stavak 3.)

27\. ako ne obavijesti radničko vijeće o pitanjima o kojima ga je dužan
obavijestiti na način propisan ovim Zakonom (članak 149.)

28\. ako se s radničkim vijećem ne savjetuje o pitanjima o kojima je
dužan savjetovati se na način propisan ovim Zakonom (članak 150.)

29\. ako bez prethodne suglasnosti radničkog vijeća donese odluku koju
može donijeti samo uz suglasnost radničkog vijeća (članak 151. stavak
1.)

30\. ako ne osigura uvjete za rad radničkog vijeća (članak 156.)

31\. ako ne omogući imenovanom, odnosno izabranom predstavniku radnika
članstvo u organu poslodavca, odnosno drugom odgovarajućem tijelu
trgovačkog društva, zadruge ili javne ustanove (članak 164.)

32\. ako pokuša ostvariti ili ostvari zabranjeni nadzor nad utemeljenjem
i djelovanjem sindikata ili udruge sindikata više razine (članak 183.
stavak 1.)

33\. ako ne obračuna, ne ustegne ili ne uplati sindikalnu članarinu
(članak 189.)

34\. ako, u slučaju kada je to dužan učiniti, ne dostavi svaki
kolektivni ugovor ili svaku promjenu kolektivnog ugovora ministarstvu
ili ga ne dostavi u propisanom roku (članak 201. stavak 1.)

35\. ako odbije sudjelovati u postupku mirenja predviđenim ovim Zakonom
(članak 206. stavak 1.)

36\. ako radnika koji je organizirao štrajk ili sudjelovao u štrajku
organiziranom u skladu s odredbama zakona, kolektivnog ugovora i
pravilima sindikata stavi u nepovoljniji položaj od drugih radnika
(članak 215. stavak 2.)

37\. ako na zahtjev sindikalnog povjerenika, odnosno sindikalnog
predstavnika i inspekcije u području rada tijekom provođenja nadzora ne
omogući dostupnost zatraženih podataka (članak 221.g stavak 6.)

38\. ako pri obradi osobnih podataka radnika koji rade putem digitalne
radne platforme obrađuje podatke koje ne smije obrađivati ili prikuplja
podatke koje ne smije prikupljati (članak 221.j)

39\. ako radi neometane profesionalne komunikacije osobama koje kod
njega obavljaju poslove ne osigura mogućnost uspostave kontakata (članak
221.k)

40\. ako s radnikom sklopi ugovor o radu putem digitalne radne platforme
kojim se ugovara rad po pozivu poslodavca bez podatka o najmanjem broju
zajamčenih plaćenih radnih sati tjedno ili s brojem zajamčenih plaćenih
radnih sati tjedno manjim od propisanog (članak 221.l stavci 2. i 4.)

41\. ako digitalna radna platforma ili agregator ne provede provjeru na
propisani način i u propisanim rokovima koju je omogućilo nadležno
tijelo koje putem sustava ePorezna vodi službenu evidenciju o svim
isplatiteljima i o isplaćenim primicima ili ako fizičkoj osobi za koju
je utvrdila da je imala primitak za obavljeni rad u pojedinom kvartalu
kalendarske godine veći od limitirane visine ne ponudi sklapanje ugovora
o radu (članak 221.n stavci 2., 3., 4. i 6.)

42\. ako kao digitalna radna platforma ili agregator u pravnom prometu,
u poslovnim ispravama, ne navede broj pod kojim je upisana u evidenciju
ministarstva (članak 221.p stavak 4.)

43\. ako kao digitalna radna platforma ili agregator ne dostavi podatke
u evidenciju ministarstva (članak 221.p stavak 7.).

\(2\) Novčanom kaznom od 530,00 do 790,00 eura za prekršaj iz stavka 1.
ovoga članka kaznit će se poslodavac fizička osoba i odgovorna osoba
pravne osobe.

\(3\) Novčanom kaznom od 4110,00 do 7960,00 eura za prekršaj iz
stavka 1. točke 1. ovoga članka kaznit će se korisnik pravna osoba koja
je koristila rad istog ustupljenog radnika za obavljanje istih poslova u
neprekinutom razdoblju dužem od tri godine, osim u propisanim
slučajevima (članak 48. stavak 1.).

\(4\) Novčanom kaznom od 530,00 do 790,00 eura za prekršaj iz stavka 1.
točke 1. ovoga članka kaznit će se korisnik fizička osoba koja je
koristila rad istog ustupljenog radnika za obavljanje istih poslova u
neprekinutom razdoblju dužem od tri godine, osim u propisanim
slučajevima (članak 48. stavak 1.).

\(5\) Ako je prekršaj iz stavka 1. ovoga članka počinjen u odnosu na
maloljetnika, iznos novčane kazne uvećava se dvostruko.

\(6\) Za prekršaje iz stavka 1. točke 29. ovoga članka poslodavac pravna
osoba odgovara i ako ne postoji prekršajna odgovornost odgovorne osobe.

Najteži prekršaji poslodavca

Članak 229. (NN [93/14](https://www.zakon.hr/cms.htm?id=26185),
[151/22](https://www.zakon.hr/cms.htm?id=55102))

\(1\) Novčanom kaznom od 8090,00 do 13.270,00 eura kaznit će se za
prekršaj poslodavac pravna osoba:

1\. ako ne vodi evidenciju o radnicima i o radnom vremenu ili je ne vodi
na propisan način, ili ako na zahtjev inspektora rada ne dostavi podatke
o radnicima i o radnom vremenu (članak 5.)

2\. ako svog radnika privremeno ustupi u društvo koje s njim nije
povezano u smislu posebnog propisa o trgovačkim društvima ili ga ustupi
u trajanju dužem od neprekidno šest mjeseci, ili ga ustupi bez
sklopljenog sporazuma i pisane suglasnosti radnika na sporazum (članak
10. stavak 3.)

3\. ako u slučaju kada ugovor o radu nije sklopljen u pisanom obliku,
prije početka rada ne izda radniku pisanu potvrdu o sklopljenom ugovoru
(članak 14. stavak 3.)

4\. ako radniku u propisanim rokovima ne dostavi primjerak ugovora o
radu i primjerak prijave na obvezno mirovinsko i zdravstveno osiguranje
(članak 14. stavak 5.)

5\. ako sklopi ugovor o radu na izdvojenom mjestu rada za poslove za
koje ga ne smije sklopiti (članak 17. stavak 4.)

6\. ako svog radnika, kojeg u okviru privremenog i povremenog
prekograničnog pružanja usluga, upućuje na rad u inozemstvo u društvo
koje je s njim povezano u smislu posebnog propisa o trgovačkim društvima
bez pisane suglasnosti radnika (članak 18. stavak 5.)

7\. ako radniku prije odlaska u inozemstvo ne dostavi primjerak prijave
na obvezno zdravstveno osiguranje tijekom trajanja rada u inozemstvu,
ako ga je na to osiguranje dužan osigurati prema posebnom propisu
(članak 18. stavak 7.)

8\. ako ugovor o dodatnom radu sklopi s radnikom koji radi na poslovima
s posebnim uvjetima rada u skladu s propisima zaštite na radu, radnikom
koji radi u skraćenom radnom vremenu iz članka 64. ovoga Zakona te
radnikom kojemu se prema posebnom propisu o mirovinskom osiguranju staž
osiguranja računa u povećanom trajanju (članak 18.a stavak 2.)

9\. ako s radnikom sklopi ugovor o dodatnom radu s ugovorenim radnim
vremenom u trajanju dužem od propisanog (članak 18.b stavak 4.)

10\. ako rad radnika koji obavlja dodatni rad, a raspored radnog vremena
nije utvrđen kao nejednaki, traje duže od osam sati tjedno, uključujući
prekovremeni rad, ili ako rad radnika koji obavlja dodatni rad u
nejednako utvrđenom rasporedu radnog vremena traje duže od 16 sati
tjedno, uključujući prekovremeni rad (članak 18.b stavak 5.)

11\. ako u razdoblju od četiri uzastopna mjeseca, odnosno šest mjeseci,
ako je to ugovoreno kolektivnim ugovorom, utvrdi rad radnika u dodatnom
radu koji bi trajao duže od prosječnih osam sati tjedno, uključujući i
prekovremeni rad (članak 18.b stavak 7.)

12\. ako utvrdi nejednaki raspored rada radnika u dodatnom radu bez
njegove pisane suglasnosti o dobrovoljnom pristanku na rad duži od osam
sati tjedno ili ako na zahtjev inspektora rada ne dostavi popis radnika
koji su dali pisanu izjavu o dobrovoljnom pristanku na takav rad (članak
18.b stavci 10. i 12.)

13\. ako zaposli osobu mlađu od 15 godina ili osobu s 15 i stariju od
15, a mlađu od 18 godina koja pohađa obvezno osnovno obrazovanje ili ako
dozvoli rad djeteta i maloljetnika koji pohađa obvezno osnovno
obrazovanje (članak 19. i članak 19.a stavak 3.)

14\. ako na poslovima vezanima za rad i provođenje aktivnosti s djetetom
i maloljetnikom zaposli osobu koja je pravomoćno osuđena za neko od
kaznenih djela protiv spolne slobode, spolnog zlostavljanja i
iskorištavanja djeteta, a koja su prije nego što su počinjena, bila
propisana zakonom ili međunarodnim pravom, ili se protiv nje vodi
kazneni postupak za navedena djela, ili ne onemogući kontakt s djetetom
ili maloljetnikom osobi za koju ima saznanja da postoji zapreka (članak
19.b stavci 1. i 3.)

15\. ako zaposli maloljetnika bez pisanog ovlaštenja njegova zakonskog
zastupnika ili odobrenja tijela nadležnog za poslove socijalne skrbi
(članak 20. stavci 1. i 2.)

16\. ako zaposli maloljetnika na poslovima koji mogu ugroziti njegovu
sigurnost, zdravlje, ćudoređe ili razvoj ili ga zaposli prije prethodnog
utvrđivanja zdravstvene sposobnosti (članak 21. stavci 1. i 3.)

17\. ako zbog trudnoće odbije zaposliti ženu ili joj, protivno odredbama
ovoga Zakona, zbog trudnoće, rođenja ili dojenja djeteta u smislu
posebnog propisa ponudi sklapanje izmijenjenog ugovora o radu pod
nepovoljnijim uvjetima (članak 30. stavak 1.)

18\. ako za vrijeme trudnoće, korištenja rodiljnog, roditeljskog,
posvojiteljskog i očinskog dopusta ili dopusta koji je po sadržaju i
načinu korištenja istovjetan pravu na očinski dopust, rada s polovicom
punog radnog vremena, rada s polovicom punog radnog vremena radi
pojačane njege djeteta, dopusta trudne radnice, dopusta radnice koja je
rodila ili radnice koja doji dijete te dopusta ili rada s polovicom
punog radnog vremena radi skrbi i njege djeteta s težim smetnjama u
razvoju u skladu s posebnim propisom, odnosno u roku od 15 dana od dana
prestanka trudnoće ili prestanka korištenja tih prava, otkaže ugovor o
radu trudnici ili radniku koji se koristi nekim od tih prava (članak 34.
stavak 1.)

19\. ako radniku koji je zbog ozljede na radu ili profesionalne bolesti
privremeno nesposoban za rad, zbog liječenja ili oporavka, otkaže ugovor
o radu u razdoblju te nesposobnosti (članak 38. stavak 1.)

20\. ako kao poslodavac obavlja poslove ustupanja radnika korisnicima, a
nije kao agencija upisan u evidenciju ministarstva (članak 44. stavak
3.)

21\. ako obavlja poslove ustupanja radnika korisniku prije upisa u
odgovarajuću evidenciju ministarstva ili pri obavljanju poslova
ustupanja radniku naplati naknadu za njegovo ustupanje korisniku,
odnosno naknadu u slučaju sklapanja ugovora o radu između ustup­ljenog
radnika i korisnika (članak 44. stavci 5. i 6.)

22\. ako ustupi radnika bez sklopljenog ugovora o ustupanju ili ga
sklopi u slučajevima kada ga ne može sklopiti (članak 45. stavci 1. i
4.)

23\. ako radnika ne obavijesti o rasporedu ili promjeni rasporeda radnog
vremena koji mora sadržavati podatak o radnom vremenu radnika iskazanom
u danima i satima, odnosno danima, tjednima i mjesecima, najmanje tjedan
dana unaprijed (članak 60.a stavak 5.)

24\. ako sklopi ugovor o radu u kojem je puno radno vrijeme radnika
ugovoreno u trajanju dužem od Zakonom dopuštenog (članak 61. stavak 1.)

25\. ako od radnika zahtijeva da na poslovima, na kojima uz primjenu
mjera zaštite zdravlja i sigurnosti na radu nije moguće zaštititi
radnika od štetnih utjecaja, radi duže od skraćenoga radnoga vremena
(članak 64. stavak 3.)

26\. ako rad radnika koji radi prekovremeno traje ukupno duže od 50 sati
tjedno ili ako prekovremeni rad pojedinog radnika traje duže od sto
osamdeset sati godišnje, ili ako traje duže od 250 sati godišnje kada je
prekovremeni rad duži od 180 sati godišnje ugovoren kolektivnim ugovorom
(članak 65. stavci 3. i 4.)

27\. ako naredi prekovremeni rad maloljetnika (članak 65. stavak 5.)

28\. ako trudnici, roditelju s djetetom do osam godina života te radniku
koji radi u nepunom radnom vremenu kod više poslodavaca, bez njihove
pisane izjave o dobrovoljnom pristanku na takav rad, naredi prekovremeni
rad, osim u slučaju više sile (članak 65. stavak 6.)

29\. ako radniku koji radi u dodatnom radu naloži prekovremeni rad bez
njegove pisane izjave o dobrovoljnom pristanku na takav rad, osim u
slučaju više sile (članak 65. stavak 7.)

30\. ako radniku koji kod njega obavlja dodatan rad naloži prekovremeni
rad, osim u slučaju više sile (članak 65. stavak 8.)

31\. ako u slučaju nejednakog rasporeda radnog vremena utvrdi rad
radnika duži od 50 sati u tjednu, uključujući i prekovremeni rad, ili
utvrdi rad radnika duži od 60 sati u tjednu, uključujući i prekovremeni
rad kada je to ugovoreno kolektivnim ugovorom, ili u razdoblju od četiri
uzastopna mjeseca, odnosno šest mjeseci, ako je to ugovoreno kolektivnim
ugovorom, utvrdi rad radnika duži od prosječno 48 sati tjedno,
uključujući i prekovremeni rad (članak 66. stavci 2., 3. 4. i 6.)

32\. ako u slučaju kada preraspodjela radnog vremena nije ugovorena i
uređena kolektivnim ugovorom, odnosno sporazumom sklopljenim između
radničkog vijeća i poslodavca, ne utvrdi plan preraspodijeljenog radnog
vremena s propisanim sadržajem, ili ako takav plan preraspodjele
prethodno ne dostavi inspektoru rada (članak 67. stavak 2.)

33\. ako rad radnika u preraspodijeljenom radnom vremenu traje duže od
Zakonom dopuštenog (članak 67. stavci 4., 5. i 8.)

34\. ako na zahtjev inspektora rada ne dostavi popis radnika koji su
dali pisanu izjavu o dobrovoljnom pristanku na rad u preraspodijeljenom
radnom vremenu (članak 67. stavak 7.)

35\. ako maloljetniku utvrdi raspored radnog vremena duže od osam sati
tijekom razdoblja od 24 sata (članak 68. stavak 1.)

36\. ako trudnici, roditelju s djetetom do osam godina života, radniku
koji radi s polovicom punog radnog vremena ili radi s polovicom punog
radnog vremena radi pojačane njege djeteta ili radi s polovicom punog
radnog vremena radi skrbi i njege djeteta s težim smetnjama u razvoju
prema posebnom propisu, radniku koji radi u nepunom radnom vremenu kod
više poslodavaca te radniku koji radi u dodatnom radu, bez njihove
pisane izjave o dobrovoljnom pristanku na takav rad, naredi rad u
nejednakom rasporedu i preraspodjeli radnog vremena (članak 68. stavak
2.)

37\. ako noćnom radniku koji obavlja noćni rad utvrdi tijekom razdoblja
od četiri mjeseca rad duži od prosječno osam sati tijekom svakih 24 sata
(članak 69. stavak 6.)

38\. ako noćnom radniku koji je na temelju procjene opasnosti u radu
izložen osobitoj opasnosti ili teškom fizičkom ili mentalnom naporu ne
utvrdi raspored radnog vremena tako da ne radi više od osam sati u
razdoblju od 24 sata u kojem radi noću (članak 69. stavak 7.)

39\. ako protivno odredbama ovoga Zakona maloljetniku naredi noćni rad
ili ne osigura da se noćni rad maloljetnika obavlja pod nadzorom
punoljetne osobe (članak 70. stavci 1. i 2.)

40\. ako u slučaju kada je rad organiziran u smjenama koje uključuju i
noćni rad, ne osigura izmjenu smjena tako da radnik u noćnoj smjeni radi
uzastopce najduže jedan tjedan (članak 71. stavak 3.)

41\. ako noćnom radniku prije početka ili redovito tijekom trajanja toga
rada ne omogući zdravstveni pregled u skladu s posebnim propisom (članak
72. stavak 3.)

42\. ako noćnom radniku za kojeg je zdravstvenim pregledom obavljenim
prije početka toga rada ili redovitim pregledom tijekom njegova trajanja
utvrđeno da zbog takvog rada ima zdravstvenih problema, rasporedom
radnog vremena ne osigura obavljanje istih poslova izvan noćnog rada
(članak 72. stavak 6.)

43\. ako noćnom radniku za kojeg je zdravstvenim pregledom obavljenim
prije početka toga rada ili redovitim pregledom tijekom njegova trajanja
utvrđeno da zbog takvog rada ima zdravstvenih problema, a rasporedom
radnog vremena ne može osigurati obavljanje istih poslova izvan noćnog
rada, ne ponudi sklapanje ugovora o radu za obavljanje poslova izvan
noćnog rada za koje je sposoban, a koji što je više moguće odgovaraju
poslovima na kojima je radnik prethodno radio (članak 72. stavak 7.)

44\. ako s radnikom sklopi sporazum o odricanju od prava na godišnji
odmor, odnosno o isplati naknade umjesto korištenja godišnjeg odmora
(članak 80.)

45\. ako plaću radnika ne ugovori ili ne utvrdi u brutoiznosu (članak
90.b stavak 1.)

46\. ako radniku kojem na dan dospjelosti nije isplatio plaću, naknadu
plaće, otpremninu ili naknadu za neiskorišteni godišnji odmor, ili ih
nije isplatio u cijelosti, ne dostavi dva obračuna od kojih je jedan
obračun u kojem će biti iskazan ukupan iznos plaće, naknade plaće,
otpremnine ili naknade za neiskorišteni godišnji odmor, a drugi obračun
u kojem će biti iskazan iznos plaće ili dijela plaće, naknade plaće,
otpremnine ili naknade za neiskorišteni godišnji odmor koji je bio dužan
isplatiti, sa sadržajem u skladu s pravilnikom iz članka 93. stavka 6.
ovoga Zakona (članak 93. stavci 2. i 6.)

47\. ako otkaz nije u pisanom obliku, nije obrazložen ili ako nije
dostavljen radniku (članak 120.)

48\. ako u potvrdi o zaposlenju, osim podataka o vrsti poslova i
trajanju radnog odnosa, naznači nešto što bi radniku otežalo sklapanje
novog ugovora o radu (članak 130. stavak 3.)

49\. ako u slučaju prenošenja ugovora o radu na novog poslodavca potpuno
i istinito, pisano ne izvijesti novog poslodavca o pravima radnika čiji
se ugovori o radu prenose (članak 137. stavak 4.)

50\. ako se kao digitalna radna platforma ili agregator, pod uvjetima
propisanim ovim Zakonom, ne upiše u evidenciju ministarstva (članak
221.c stavak 4.)

51\. ako kao agregator, pri obavljanju poslova posredovanja za digitalnu
radnu platformu, radniku naplati naknadu za posredovanje (članak 221.c
stavak 6.).

\(2\) Novčanom kaznom od 920,00 do 1320,00 eura za prekršaj iz stavka 1.
ovoga članka kaznit će se poslodavac fizička osoba i odgovorna osoba
pravne osobe.

\(3\) Novčanom kaznom od 8090,00 do 13.270,00 eura kaznit će se pravna
osoba koja organizira sudjelovanje djeteta i maloljetnika koji pohađa
obvezno osnovno obrazovanje uz naplatu u aktivnostima snimanja filmova,
oglašavanja, pripremanja i izvođenja umjetničkih, scenskih ili sličnih
kulturnih djela te sportskih natjecanja, na način i u opsegu koji ne
ugrožava njegovo zdravlje, sigurnost, ćudoređe, školovanje ili razvoj
bez prethodnog odobrenja tijela nadležnog za poslove socijalne skrbi
(članak 19.a stavak 5.).

\(4\) Novčanom kaznom od 920,00 do 1320,00 eura kaznit će se fizička
osoba koja organizira sudjelovanje djeteta i maloljetnika koji pohađa
obvezno osnovno obrazovanje uz naplatu u aktivnostima snimanja filmova,
oglašavanja, pripremanja i izvođenja umjetničkih, scenskih ili sličnih
kulturnih djela te sportskih natjecanja, na način i u opsegu koji ne
ugrožava njegovo zdravlje, sigurnost, ćudoređe, školovanje ili razvoj
bez prethodnog odobrenja tijela nadležnog za poslove socijalne skrbi
(članak 19.a stavak 5.).

\(5\) Novčanom kaznom od 8090,00 do 13.270,00 eura kaznit će se pravna
osoba koja organizira aktivnosti u kojima sudjeluju djeca i maloljetnici
i ne onemogući kontakt s djetetom ili maloljetnikom osobi za koju ima
saznanja da postoji propisana zapreka (članak 19.b stavak 3.).

\(6\) Novčanom kaznom od 920,00 do 1320,00 eura kaznit će se fizička
osoba koja organizira aktivnosti u kojima sudjeluju djeca i maloljetnici
i ne onemogući kontakt s djetetom ili maloljetnikom osobi za koju ima
saznanja da postoji propisana zapreka (članak 19.b stavak 3.).

\(7\) Novčanom kaznom od 8090,00 do 13.270,00 eura za prekršaj iz
stavka 1. točke 1. ovoga članka kaznit će se korisnik pravna osoba koja
ne vodi evidenciju radnog vremena za ustupljene radnike za razdoblje u
kojem su joj ustupljeni, ako je takvu obvezu preuzela ugovorom o
ustupanju radnika, i odgovorna osoba pravne osobe (članak 45. stavak
5.).

\(8\) Novčanom kaznom od 920,00 do 1320,00 eura kaznit će se korisnik
fizička osoba koja ne vodi evidenciju radnog vremena za ustupljene
radnike za razdoblje u kojem su joj ustupljeni, ako je takvu obvezu
preuzela ugovorom o ustupanju radnika (članak 45. stavak 5.).

\(9\) Novčanom kaznom od 8090,00 do 13.270,00 eura kaznit će se korisnik
pravna osoba ako pri sklapanju ugovora iz članka 45. ovoga Zakona
agenciju potpuno i istinito, pisano ne izvijesti o uvjetima rada radnika
zaposlenih kod korisnika na poslovima koje će obavljati ustupljeni
radnik (članak 50. stavak 2.).

\(10\) Novčanom kaznom od 920,00 do 1320,00 eura kaznit će se korisnik
fizička osoba ako pri sklapanju ugovora iz članka 45. ovoga Zakona
agenciju potpuno i istinito, pisano ne izvijesti o uvjetima rada radnika
zaposlenih kod korisnika na poslovima koje će obavljati ustupljeni
radnik i odgovorna osoba pravne osobe (članak 50. stavak 2.).

\(11\) Novčanom kaznom od 8090,00 do 13.270,00 eura kaznit će se pravna
osoba kod koje, u okviru provedbe učenja temeljenog na radu, dijete s
navršenih 14 godina koje ne pohađa obvezno osnovno obrazovanje poslove
obavlja duže od osam sati dnevno i 40 sati tjedno, ili kod koje u okviru
obavljanja povremenog rada redovitog učenika, u skladu s posebnim
propisom, dijete s navršenih 14 godina koje ne pohađa obvezno osnovno
obrazovanje poslove obavlja duže od sedam sati dnevno i 35 sati tjedno,
odnosno osam sati dnevno i 40 sati tjedno ako posao obavlja maloljetnik,
ili ako im noćni rad i odmore ne osigura na propisani način i u
propisanom trajanju (članak 68.a).

\(12\) Novčanom kaznom od 920,00 do 1.320,00 eura kaznit će se fizička
osoba kod koje, u okviru provedbe učenja temeljenog na radu, dijete s
navršenih 14 godina koje ne pohađa obvezno osnovno obrazovanje poslove
obavlja duže od osam sati dnevno i 40 sati tjedno, ili kod koje u okviru
obavljanja povremenog rada redovitog učenika, u skladu s posebnim
propisom, dijete s navršenih 14 godina koje ne pohađa obvezno osnovno
obrazovanje poslove obavlja duže od sedam sati dnevno i 35 sati tjedno,
odnosno osam sati dnevno i 40 sati tjedno ako posao obavlja maloljetnik,
ili ako im noćni rad i odmore ne osigura na propisani način i u
propisanom trajanju (članak 68.a).

\(13\) Novčanom kaznom od 8090,00 do 13.270,00 eura kaznit će se pravna
osoba koja je digitalna radna platforma ili agregator ako ne ugovori
osiguranje od nesretnog slučaja i osiguranje od odgovornosti za osobu
koja radi na digitalnoj radnoj platformi i ugovorne poslove obavlja
sudjelovanjem u prometu (članak 221.o stavak 2.).

14\) Novčanom kaznom od 920,00 do 1320,00 eura kaznit će se fizička
osoba koja je digitalna radna platforma ili agregator ako ne ugovori
osiguranje od nesretnog slučaja i osiguranje od odgovornosti za osobu
koja radi na digitalnoj radnoj platformi i ugovorne poslove obavlja
sudjelovanjem u prometu (članak 221.o stavak 2.).

\(15\) Ako je prekršaj iz stavka 1. ovoga članka počinjen u odnosu na
maloljetnika, iznos novčane kazne uvećava se dvostruko.

Prekršaji sindikata i udruga sindikata više razine

Članak 230. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775),
[151/22](https://www.zakon.hr/cms.htm?id=55102))

Novčanom kaznom od 660,00 do 2650,00 eura kaznit će se za prekršaj
sindikat ili udruga sindikata više razine:

1\. ako u roku od 30 dana od dana nastale promjene u registar udruga ne
prijavi promjenu naziva udruge, sjedišta, podatak o djelovanju u jednoj
ili više županija, odnosno na teritoriju Republike Hrvatske, naziva
tijela, odnosno osoba ovlaštenih za zastupanje te prestanak djelovanja
udruge (članak 180. stavak 2.)

2\. ako ne dostavi tijelu nadležnom za registraciju izvješće o
održavanju sjednice najvišeg tijela udruge ili podatak o ukupnom broju
članova udruge (članak 190. stavak 2.)

3\. ako svaki kolektivni ugovor te svaku promjenu kolektivnog ugovora,
kao stranka koja je prva navedena u tom ugovoru, odnosno stranka koja
otkazuje kolektivni ugovor ne dostavi ministarstvu u propisanom roku
(članak 201. stavci 1. i 2.)

4\. ako ne najavi štrajk (članak 205. stavak 3.)

5\. ako započne štrajk prije provođenja postupka mirenja kada je takav
postupak predviđen ovim Zakonom, odnosno prije provođenja drugog
postupka mirnoga rješavanja spora o kojem su se stranke sporazumjele
(članak 205. stavak 4.)

6\. ako u pismu kojim se štrajk najavljuje ne naznači razloge za štrajk
ili mjesto ili dan ili vrijeme početka štrajka te način njegova
provođenja (članak 205. stavak 6.)

7\. ako odbije sudjelovati u postupku mirenja predviđenom ovim Zakonom
(članak 206.).

Prekršaji udruga poslodavaca i udruga poslodavaca više razine

Članak 231. (NN [93/14](https://www.zakon.hr/cms.htm?id=26185),
[98/19](https://www.zakon.hr/cms.htm?id=40775),
[151/22](https://www.zakon.hr/cms.htm?id=55102))

Novčanom kaznom od 660,00 do 2650,00 eura kaznit će se za prekršaj
udruga poslodavaca ili udruga poslodavaca više razine:

1\. ako u roku od 30 dana od dana nastale promjene ne prijavi promjenu
naziva udruge, sjedišta, podatak o djelovanju u jednoj ili više
županija, odnosno na teritoriju Republike Hrvatske, naziva tijela,
odnosno osoba ovlaštenih za zastupanje te prestanak djelovanja udruge
(članak 180. stavak 2.)

2\. ako ne dostavi tijelu nadležnom za registraciju izvješće o
održavanju sjednice najvišeg tijela udruge ili podatak o ukupnom broju
članova udruge (članak 190. stavak 2.)

3\. ako svaki kolektivni ugovor te svaku promjenu kolektivnog ugovora,
kao stranka koja je prva navedena u tom ugovoru, odnosno stranka koja
otkazuje kolektivni ugovor ne dostavi ministarstvu u propisanom roku
(članak 201. stavci 1. i 2.)

4\. ako ministarstvu ne dostavi popis poslodavaca koje obvezuje
kolektivni ugovor te sve promjene u članstvu udruge nastale za vrijeme
važenja kolektivnog ugovora (članak 201. stavak 3.)

5\. ako kolektivni ugovor ne objavi na propisani način (članak 202.
stavci 1. i 2.)

6\. ako odbije sudjelovati u postupku mirenja predviđenom ovim Zakonom
(članak 206.)

7\. ako organizira ili poduzme isključenje s rada koje nije odgovor na
već započeti štrajk (članak 213. stavak 1.)

8\. ako isključenje radnika s rada započne prije roka propisanog ovim
Zakonom (članak 213. stavak 2.)

9\. ako isključi s rada radnike u broju većem od dopuštenog ovim Zakonom
(članak 213. stavak 3.)

10\. ako isključi radnike s rada protivno odredbama ovoga Zakona (članak
213. stavak 5.)

11\. ako za vrijeme isključenja s rada onemogući radnicima obavljanje
poslova koji se ne smiju prekidati (članak 214. stavak 1.).

### GLAVA IX. PRIJELAZNE I ZAVRŠNE ODREDBE

Članak 232. (NN [93/14](https://www.zakon.hr/cms.htm?id=26185),
[127/17](https://www.zakon.hr/cms.htm?id=26183))

\(1\) Postupci ostvarivanja i zaštite prava radnika započeti prije
stupanja na snagu ovoga Zakona, dovršit će se po odredbama [Zakona o
radu (NN 93/14, 149/09, 61/11, 82/12 i
73/13](http://www.zakon.hr/z/737/Zakon-o-radu-2013-2014)).

\(2\) Odredbe ovoga Zakona o zastari potraživanja, neće se primjenjivati
na potraživanja iz radnog odnosa radnika, kojima je rok zastare od tri
godine istekao prije stupanja na snagu ovoga Zakona.

\(3\) Postupci izbora radničkih vijeća pokrenuti prije stupanja na snagu
ovoga Zakona, provest će se i dovršiti po odredbama Zakona o radu
(»Narodne novine«, br. 149/09., 61/11., 82/12. i 73/13.), a mandat
članova radničkih vijeća izabranih prije stupanja na snagu ovoga Zakona,
trajat će do njegova isteka.

\(4\) Pravna pravila iz kolektivnih ugovora kojima je istekao rok na
koji su bili sklopljeni ili su otkazani prije stupanja na snagu ovoga
Zakona, a koja se produženo primjenjuju kao dio prethodno sklopljenih
ugovora o radu, prestat će se produženo primjenjivati istekom razdoblja
od tri mjeseca od dana prestanka važenja kolektivnog ugovora.

\(5\) Odluke o proširenju kolektivnih ugovora donesenih do dana stupanja
na snagu ovoga Zakona, prestat će važiti istekom roka od šest mjeseci od
dana stupanja na snagu ovoga Zakona.

Članak 233.

\(1\) Poslodavci su dužni uskladiti pravilnike o radu s odredbama ovoga
Zakona, u roku od šest mjeseci od dana stupanja na snagu ovoga Zakona.

\(2\) Ministar će, u roku od šest mjeseci od dana stupanja na snagu
ovoga Zakona, donijeti pravilnike iz članka 5. stavka 4., članka 6.
stavka 3., članka 14. stavka 7., članka 21. stavaka 2. i 4., članka 27.
stavka 5., članka 37. stavka 4., članka 44. stavka 8., članka 69. stavka
4., članka 72. stavka 8., članka 88. stavka 2., članka 93. stavka 4.,
članka 146. stavka 3., članka 151. stavka 7., članka 174. stavka 4.,
članka 201. stavka 5., članka 202. stavka 2. i članka 207. stavka 3.
ovoga Zakona.

\(3\) Do stupanja na snagu provedbenih propisa iz stavka 2. ovoga
članka, ostaju na snazi sljedeći provedbeni propisi, u dijelu u kojem
nisu u suprotnosti s odredbama ovoga Zakona, i to:

1\) Pravilnik o poslovima na kojima se ne smije zaposliti maloljetnik
(»Narodne novine«, br. 62/10.)

2\) Pravilnik o poslovima na kojima maloljetnik može raditi i o
aktivnostima u kojima smije sudjelovati (»Narodne novine«, br. 62/10.)

3\) Pravilnik o načinu objave pravilnika o radu (»Narodne novine«, br.
67/10.)

4\) Pravilnik o djelatnostima koje se smatraju industrijom (»Narodne
novine«, br. 67/10.)

5\) Pravilnik o poslovima na kojima radnik može raditi samo nakon
prethodnog i redovnog utvrđivanja zdravstvene sposobnosti (»Narodne
novine«, br. 70/10.)

6\) Pravilnik o postupku registracije i sadržaju registra ugovora o radu
pomorca i radnika na pomorskim ribarskim plovilima (»Narodne novine«,
br. 70/10.)

7\) Pravilnik o postupku dostave i načinu vođenja evidencije kolektivnih
ugovora (»Narodne novine«, br. 70/10.)

8\) Pravilnik o načinu objave kolektivnih ugovora (»Narodne novine«, br.
70/10.)

9\) Pravilnik o sadržaju i načinu vođenja registra udruga (»Narodne
novine«, broj 70/10.)

10\) Pravilnik o sadržaju i načinu izdavanja potvrde o privremenoj
nesposobnosti za rad (»Narodne novine«, br. 74/10.)

11\) Pravilnik o postupku izbora radničkog vijeća (»Narodne novine«, br.
81/10.)

12\) Pravilnik o radnom vremenu, odmorima i dopustima radnika na
pomorskim ribarskim plovilima (»Narodne novine«, br. 82/10.)

13\) Pravilnik o sadržaju i načinu vođenja evidencije o radnicima
(»Narodne novine«, br. 37/11.)

14\) Pravilnik o sadržaju obračuna plaće, naknade plaće ili otpremnine
(»Narodne novine«, br. 120/12.)

15\) Pravilnik o elektroničkom zapisu podataka iz područja radnih odnosa
(»Narodne novine«, br. 79/13.)

16\) Pravilnik o sadržaju, načinu i rokovima zdravstvenih pregleda
noćnih radnika (»Narodne novine«, br. 122/13.)

17\) Pravilnik o sadržaju, načinu i roku dostave statističkih podataka o
privremenom obavljanju poslova (»Narodne novine«, br. 122/13.)

18\) Pravilnik o načinu izbora miritelja i provođenju postupka mirenja u
kolektivnim radnim sporovima (»Narodne novine«, br. 122/10. i 56/11.)

19\) Odluka kojom se utvrđuje lista miritelja Gospodarsko-socijalnog
vijeća za kolektivne radne sporove (»Narodne novine«, br. 146/11.).

Članak 234.

Na dan stupanja na snagu ovoga Zakona prestaju važiti sve odredbe
[Zakona o radu](http://www.zakon.hr/z/737/Zakon-o-radu-2013-2014)
(»Narodne novine«, br. 149/09., 61/11., 82/12. i 73/13.) osim članaka
222., 223., 224. i 225.

Članak 235.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 127/17

Članak 6.

Stupanjem na snagu ovoga Zakona prestaje važiti Pravilnik o načinu
izbora arbitra i provođenju postupka arbitraže u postupcima
nadomještanja suglasnosti (»Narodne novine«, br. 37/16.).

Članak 7.

\(1\) Postupci nadomještanja prethodne suglasnosti radničkog vijeća o
otkazu ugovora o radu radniku, odnosno nadomještanja prethodne
suglasnosti sindikata o otkazu ugovora o radu sindikalnom povjereniku,
koji su prema odredbama članka 41. stavka 5., članka 151. i članka 188.
Zakona o radu (»Narodne novine«, br. 93/14.) započeti prije stupanja na
snagu ovoga Zakona, dovršit će se po odredbama toga Zakona.

\(2\) Postupci nadomještanja prethodne suglasnosti radničkog vijeća na
otkaz ugovora o radu povjereniku zaštite na radu odnosno za korištenje
nadzornih uređaja kao sredstava zaštite na radu, koji su prema odredbama
posebnih propisa započeti sukladno odredbama Zakona o radu (»Narodne
novine«, br. 93/14.) prije stupanja na snagu ovoga Zakona, dovršit će se
po odredbama toga Zakona.

Članak 8.

Ovaj Zakon stupa na snagu osmoga dana od dana objave u »Narodnim
novinama«.

#### Prijelazne i završne odredbe iz NN 98/19

Članak 11.

Ministar će, u roku od 30 dana od dana stupanja na snagu ovoga Zakona, s
odredbama ovoga Zakona uskladiti sljedeće pravilnike:

1\) Pravilnik o načinu izbora miritelja i provođenju postupka mirenja u
kolektivnim radnim sporovima (»Narodne novine«, br. 130/15.)

2\) Pravilnik o postupku registracije i sadržaju registra ugovora o radu
pomoraca i radnika na pomorskim ribarskim plovilima (»Narodne novine«,
br. 32/15.)

3\) Pravilnik o postupku dostave i načinu vođenja evidencije kolektivnih
ugovora (»Narodne novine«, br. 32/15.)

4\) Pravilnik o sadržaju i načinu vođenja registra udruga (»Narodne
novine«, br. 32/15.).

Članak 12.

Ovaj Zakon objavit će se u »Narodnim novinama«, a stupa na snagu 1.
siječnja 2020.

#### Prijelazne i završne odredbe iz NN 151/22

Članak 63.

\(1\) Postupci ostvarivanja i zaštite prava radnika započeti prije
stupanja na snagu ovoga Zakona dovršit će se prema odredbama [Zakona o
radu](https://www.zakon.hr/z/3382/Zakon-o-radu-2020-2022) (»Narodne
novine«, br. 93/14., 127/17. i 98/19.).

\(2\) Postupci upisa u evidenciju kolektivnih ugovora započeti prije
stupanja na snagu članka 55. ovoga Zakona dovršit će se prema odredbama
[Zakona o radu](https://www.zakon.hr/z/3382/Zakon-o-radu-2020-2022)
(»Narodne novine«, br. 93/14., 127/17. i 98/19.).

Članak 64.

Na ugovore o radu koji su sklopljeni na određeno vrijeme, a koji prije
stupanja na snagu ovoga Zakona nisu prestali, neće se primjenjivati
odredba članka 2. ovoga Zakona do isteka vremena na koje su sklopljeni.

Članak 65.

\(1\) Poslodavci su dužni uskladiti pravilnike o radu s odredbama ovoga
Zakona, u roku od šest mjeseci od dana stupanja na snagu ovoga Zakona.

\(2\) Ministar će, u roku od šest mjeseci od dana stupanja na snagu
ovoga Zakona, donijeti pravilnik iz članka 21. stavka 4. koji je
izmijenjen člankom 12. ovoga Zakona i pravilnik iz članka 93. stavka 6.
koji je izmijenjen člankom 38. ovoga Zakona.

\(3\) Ministar će, u roku od šest mjeseci od dana stupanja na snagu
članka 55. ovoga Zakona, donijeti pravilnik iz članka 201. koji je
izmijenjen člankom 55. ovoga Zakona.

\(4\) Do stupanja na snagu provedbenih propisa iz stavaka 2. i 3. ovoga
članka ostaju na snazi sljedeći provedbeni propisi:

1\. Pravilnik o poslovima na kojima maloljetnik može raditi i o
aktivnostima u kojima smije sudjelovati (»Narodne novine«, br. 62/10.),
osim odredbe članka 7.

2\. Pravilnik o sadržaju obračuna plaće, naknade plaće ili otpremnine
(»Narodne novine«, br. 32/15., 102/15. i 35/17.)

3\. Pravilnik o postupku dostave i načinu vođenja evidencije kolektivnih
ugovora (»Narodne novine«, br. 32/15 i 13/20).

\(5\) Ministar će, u roku od šest mjeseci od dana stupanja na snagu
članka 56. ovoga Zakona, donijeti pravilnik iz članka 221.n stavka 6. i
članka 221.p stavka 8., koji su dodani člankom 56. ovoga Zakona.

\(6\) Poslodavci iz članka 56. ovoga Zakona dužni su uskladiti svoje
poslovanje s odredbama ovoga Zakona u roku od šest mjeseci od dana
stupanja na snagu pravilnika iz stavka 5. ovoga članka.

Članak 66.

Na dan stupanja na snagu ovoga Zakona prestaje važiti članak 7.
Pravilnika o poslovima na kojima maloljetnik može raditi i o
aktivnostima u kojima smije sudjelovati (»Narodne novine«, br. 62/10.).

Članak 67.

Ovaj Zakon objavit će se u »Narodnim novinama«, a stupa na snagu 1.
siječnja 2023., osim članka 55. ovoga Zakona koji stupa na snagu 1.
srpnja 2023. i članka 56. ovoga Zakona koji stupa na snagu 1. siječnja
2024.
