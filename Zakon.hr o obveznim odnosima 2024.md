**ZAKON O OBVEZNIM ODNOSIMA**

[Dio prvi OPĆI DIO [5](#dio-prvi-opći-dio)](#dio-prvi-opći-dio)

[Glava I. OSNOVNA NAČELA
[5](#glava-i.-osnovna-načela)](#glava-i.-osnovna-načela)

[Glava II. SUDIONICI OBVEZNIH ODNOSA
[7](#glava-ii.-sudionici-obveznih-odnosa)](#glava-ii.-sudionici-obveznih-odnosa)

[Glava III. NASTANAK OBVEZA
[7](#glava-iii.-nastanak-obveza)](#glava-iii.-nastanak-obveza)

[Glava IV. VRSTE OBVEZA
[8](#glava-iv.-vrste-obveza)](#glava-iv.-vrste-obveza)

[Odjeljak 1. NOVČANE OBVEZE
[8](#odjeljak-1.-novčane-obveze)](#odjeljak-1.-novčane-obveze)

[Odsjek 1. OPĆE ODREDBE
[8](#odsjek-1.-opće-odredbe)](#odsjek-1.-opće-odredbe)

[Odsjek 2. UGOVORNE KAMATE
[8](#odsjek-2.-ugovorne-kamate)](#odsjek-2.-ugovorne-kamate)

[Odsjek 3. ZATEZNE KAMATE
[9](#odsjek-3.-zatezne-kamate)](#odsjek-3.-zatezne-kamate)

[Odjeljak 2. OBVEZE S VIŠE ČINIDABA
[10](#odjeljak-2.-obveze-s-više-činidaba)](#odjeljak-2.-obveze-s-više-činidaba)

[Odsjek 1. ALTERNATIVNE OBVEZE
[10](#odsjek-1.-alternativne-obveze)](#odsjek-1.-alternativne-obveze)

[Odsjek 2. FAKULTATIVNE OBVEZE I FAKULTATIVNE TRAŽBINE
[10](#odsjek-2.-fakultativne-obveze-i-fakultativne-tražbine)](#odsjek-2.-fakultativne-obveze-i-fakultativne-tražbine)

[Odjeljak 3. OBVEZE S VIŠE DUŽNIKA I VJEROVNIKA
[11](#odjeljak-3.-obveze-s-više-dužnika-i-vjerovnika)](#odjeljak-3.-obveze-s-više-dužnika-i-vjerovnika)

[Odsjek 1. DJELJIVE OBVEZE
[11](#odsjek-1.-djeljive-obveze)](#odsjek-1.-djeljive-obveze)

[Odsjek 2. SOLIDARNE OBVEZE
[11](#odsjek-2.-solidarne-obveze)](#odsjek-2.-solidarne-obveze)

[Odsjek 3. NEDJELJIVE OBVEZE
[13](#odsjek-3.-nedjeljive-obveze)](#odsjek-3.-nedjeljive-obveze)

[Glava V. UČINCI OBVEZA
[13](#glava-v.-učinci-obveza)](#glava-v.-učinci-obveza)

[Odjeljak 1. Opće pravilo
[13](#odjeljak-1.-opće-pravilo)](#odjeljak-1.-opće-pravilo)

[Odjeljak 2. POBIJANJE DUŽNIKOVIH PRAVNIH RADNJI
[14](#odjeljak-2.-pobijanje-dužnikovih-pravnih-radnji)](#odjeljak-2.-pobijanje-dužnikovih-pravnih-radnji)

[Odjeljak 3. PRAVO ZADRŽANJA
[15](#odjeljak-3.-pravo-zadržanja)](#odjeljak-3.-pravo-zadržanja)

[Odjeljak 4. VJEROVNIKOVA PRAVA U POSEBNIM SLUČAJEVIMA
[15](#odjeljak-4.-vjerovnikova-prava-u-posebnim-slučajevima)](#odjeljak-4.-vjerovnikova-prava-u-posebnim-slučajevima)

[Glava VI. PROMJENE U OBVEZNOM ODNOSU
[16](#glava-vi.-promjene-u-obveznom-odnosu)](#glava-vi.-promjene-u-obveznom-odnosu)

[Odjeljak 1. PROMJENE NA STRANI SUBJEKATA
[16](#odjeljak-1.-promjene-na-strani-subjekata)](#odjeljak-1.-promjene-na-strani-subjekata)

[Odsjek 1. USTUP TRAŽBINE (CESIJA)
[16](#odsjek-1.-ustup-tražbine-cesija)](#odsjek-1.-ustup-tražbine-cesija)

[Odsjek 2. SUBROGACIJA
[17](#odsjek-2.-subrogacija)](#odsjek-2.-subrogacija)

[Odsjek 3. PREUZIMANJE DUGA [18](#section)](#section)

[Odsjek 4. PRISTUPANJE DUGU
[18](#odsjek-4.-pristupanje-dugu)](#odsjek-4.-pristupanje-dugu)

[Odsjek 5. PREUZIMANJE ISPUNJENJA
[19](#odsjek-5.-preuzimanje-ispunjenja)](#odsjek-5.-preuzimanje-ispunjenja)

[Odsjek 6. JAMSTVO [19](#odsjek-6.-jamstvo)](#odsjek-6.-jamstvo)

[Odsjek 7. PRIJENOS UGOVORA
[22](#odsjek-7.-prijenos-ugovora)](#odsjek-7.-prijenos-ugovora)

[Odsjek 8. UPUTA (ASIGNACIJA)
[22](#odsjek-8.-uputa-asignacija)](#odsjek-8.-uputa-asignacija)

[Odjeljak 2. PROMJENE SADRŽAJA [24](#_Toc214843715)](#_Toc214843715)

[Odsjek 1. OBNOVA (NOVACIJA)
[24](#odsjek-1.-obnova-novacija)](#odsjek-1.-obnova-novacija)

[Odsjek 2. NAGODBA [25](#section-1)](#section-1)

[Glava VII. PRESTANAK OBVEZA
[26](#glava-vii.-prestanak-obveza)](#glava-vii.-prestanak-obveza)

[Odjeljak 1. OPĆE PRAVILO
[26](#odjeljak-1.-opće-pravilo-1)](#odjeljak-1.-opće-pravilo-1)

[Odjeljak 2. ISPUNJENJE
[26](#odjeljak-2.-ispunjenje)](#odjeljak-2.-ispunjenje)

[Odsjek 1. OPĆA PRAVILA O ISPUNJENJU
[26](#odsjek-1.-opća-pravila-o-ispunjenju)](#odsjek-1.-opća-pravila-o-ispunjenju)

[Odsjek 2. ZAKAŠNJENJE
[29](#odsjek-2.-zakašnjenje)](#odsjek-2.-zakašnjenje)

[Odsjek 3. POLAGANJE I PRODAJA DUGOVANE STVARI
[30](#odsjek-3.-polaganje-i-prodaja-dugovane-stvari)](#odsjek-3.-polaganje-i-prodaja-dugovane-stvari)

[Odjeljak 3. OSTALI NAČINI PRESTANKA OBVEZA
[31](#odjeljak-3.-ostali-načini-prestanka-obveza)](#odjeljak-3.-ostali-načini-prestanka-obveza)

[Odsjek 1. PRIJEBOJ (KOMPENZACIJA)
[31](#odsjek-1.-prijeboj-kompenzacija)](#odsjek-1.-prijeboj-kompenzacija)

[Odsjek 2. OTPUST DUGA
[32](#odsjek-2.-otpust-duga)](#odsjek-2.-otpust-duga)

[Odsjek 3. SJEDINJENJE
[32](#odsjek-3.-sjedinjenje)](#odsjek-3.-sjedinjenje)

[Odsjek 4. NEMOGUĆNOST ISPUNJENJA
[33](#odsjek-4.-nemogućnost-ispunjenja)](#odsjek-4.-nemogućnost-ispunjenja)

[Odsjek 5. PROTEK VREMENA, OTKAZ
[33](#odsjek-5.-protek-vremena-otkaz)](#odsjek-5.-protek-vremena-otkaz)

[Odsjek 6. SMRT [33](#odsjek-6.-smrt)](#odsjek-6.-smrt)

[Odjeljak 4. ZASTARA [34](#odjeljak-4.-zastara)](#odjeljak-4.-zastara)

[Odsjek 1. OPĆE ODREDBE
[34](#odsjek-1.-opće-odredbe-1)](#odsjek-1.-opće-odredbe-1)

[Odsjek 2. VRIJEME POTREBNO ZA ZASTARU
[35](#odsjek-2.-vrijeme-potrebno-za-zastaru)](#odsjek-2.-vrijeme-potrebno-za-zastaru)

[Odsjek 3. ZASTOJ ZASTARE
[36](#odsjek-3.-zastoj-zastare)](#odsjek-3.-zastoj-zastare)

[Odsjek 4. PREKID ZASTARE [37](#_Toc214843735)](#_Toc214843735)

[Dio drugi POSEBNI DIO
[38](#dio-drugi-posebni-dio)](#dio-drugi-posebni-dio)

[Glava VIII. UGOVORNI OBVEZNI ODNOSI
[38](#glava-viii.-ugovorni-obvezni-odnosi)](#glava-viii.-ugovorni-obvezni-odnosi)

[Odjeljak 1. OPĆE ODREDBE
[38](#odjeljak-1.-opće-odredbe)](#odjeljak-1.-opće-odredbe)

[Odsjek 1. SKLAPANJE UGOVORA
[38](#odsjek-1.-sklapanje-ugovora)](#odsjek-1.-sklapanje-ugovora)

[I. SUGLASNOST VOLJA [38](#i.-suglasnost-volja)](#i.-suglasnost-volja)

[II. ČINIDBA [41](#ii.-činidba)](#ii.-činidba)

[III. POBUDE ZA SKLAPANJE UGOVORA
[41](#iii.-pobude-za-sklapanje-ugovora)](#iii.-pobude-za-sklapanje-ugovora)

[IV. SPOSOBNOST ZA SKLAPANJE UGOVORA
[41](#v.-sposobnost-za-sklapanje-ugovora)](#v.-sposobnost-za-sklapanje-ugovora)

[V. MANE VOLJE [42](#v.-mane-volje)](#v.-mane-volje)

[VI. OBLIK UGOVORA [43](#vi.-oblik-ugovora)](#vi.-oblik-ugovora)

[VII. OPĆI UVJETI UGOVORA
[44](#vii.-opći-uvjeti-ugovora)](#vii.-opći-uvjeti-ugovora)

[VIII. UVJET [45](#viii.-uvjet)](#viii.-uvjet)

[IX. ROK [45](#ix.-rok)](#ix.-rok)

[X. NAMET [46](#x.-namet)](#x.-namet)

[XI. KAPARA I ODUSTATNINA
[46](#xi.-kapara-i-odustatnina)](#xi.-kapara-i-odustatnina)

[Odsjek 2. ZASTUPANJE
[47](#odsjek-2.-zastupanje)](#odsjek-2.-zastupanje)

[Odsjek 3. TUMAČENJE UGOVORA
[48](#odsjek-3.-tumačenje-ugovora)](#odsjek-3.-tumačenje-ugovora)

[Odsjek 4. NEVALJANOST UGOVORA
[49](#odsjek-4.-nevaljanost-ugovora)](#odsjek-4.-nevaljanost-ugovora)

[I. NIŠTETNI UGOVORI [49](#i.-ništetni-ugovori)](#i.-ništetni-ugovori)

[II. POBOJNI UGOVORI [50](#ii.-pobojni-ugovori)](#ii.-pobojni-ugovori)

[Odsjek 5. UČINCI UGOVORA
[51](#odsjek-5.-učinci-ugovora)](#odsjek-5.-učinci-ugovora)

[II. UČINCI DVOSTRANOOBVEZNIH UGOVORA
[54](#ii.-učinci-dvostranoobveznih-ugovora)](#ii.-učinci-dvostranoobveznih-ugovora)

[Odjeljak 2. **UGOVORI**
[57](#odjeljak-2.-ugovori)](#odjeljak-2.-ugovori)

[Odsjek 1. UGOVOR O KUPOPRODAJI
[57](#odsjek-1.-ugovor-o-kupoprodaji)](#odsjek-1.-ugovor-o-kupoprodaji)

[Odsjek 2. UGOVOR O ZAMJENI
[74](#odsjek-2.-ugovor-o-zamjeni)](#odsjek-2.-ugovor-o-zamjeni)

[Odsjek 3. UGOVOR O PRODAJNOM NALOGU
[74](#odsjek-3.-ugovor-o-prodajnom-nalogu)](#odsjek-3.-ugovor-o-prodajnom-nalogu)

[Odsjek 4. UGOVOR O DAROVANJU
[74](#odsjek-4.-ugovor-o-darovanju)](#odsjek-4.-ugovor-o-darovanju)

[Odsjek 5. UGOVOR O ZAJMU
[77](#odsjek-5.-ugovor-o-zajmu)](#odsjek-5.-ugovor-o-zajmu)

[Odsjek 6. UGOVOR O POSUDBI
[78](#odsjek-6.-ugovor-o-posudbi)](#odsjek-6.-ugovor-o-posudbi)

[Odsjek 7. UGOVOR O ZAKUPU
[79](#odsjek-7.-ugovor-o-zakupu)](#odsjek-7.-ugovor-o-zakupu)

[Odsjek 8. UGOVOR O NAJMU
[83](#odsjek-8.-ugovor-o-najmu)](#odsjek-8.-ugovor-o-najmu)

[Odsjek 9. UGOVOR O DOŽIVOTNOM UZDRŽAVANJU
[87](#odsjek-9.-ugovor-o-doživotnom-uzdržavanju-uz-prijenos-imovine-nakon-smrti)](#odsjek-9.-ugovor-o-doživotnom-uzdržavanju-uz-prijenos-imovine-nakon-smrti)

[Odsjek 10. UGOVOR O DOSMRTNOM UZDRŽAVANJU
[89](#odsjek-10.-ugovor-o-dosmrtnom-uzdržavanju-uz-istodobni-prijenos-imovine)](#odsjek-10.-ugovor-o-dosmrtnom-uzdržavanju-uz-istodobni-prijenos-imovine)

[Odsjek 11. UGOVOR O DJELU
[90](#odsjek-11.-ugovor-o-djelu)](#odsjek-11.-ugovor-o-djelu)

[Odsjek 12. UGOVOR O GRAĐENJU
[94](#odsjek-12.-ugovor-o-građenju)](#odsjek-12.-ugovor-o-građenju)

[Odsjek 13. UGOVOR O ORTAŠTVU
[97](#odsjek-13.-ugovor-o-ortaštvu)](#odsjek-13.-ugovor-o-ortaštvu)

[Odsjek 14. UGOVOR O PRIJEVOZU
[101](#odsjek-14.-ugovor-o-prijevozu)](#odsjek-14.-ugovor-o-prijevozu)

[Odsjek 15. UGOVOR O LICENCIJI
[107](#odsjek-15.-ugovor-o-licenciji)](#odsjek-15.-ugovor-o-licenciji)

[Odsjek 16. UGOVOR O OSTAVI [110](#section-5)](#section-5)

[Odsjek 17. UGOVOR O USKLADIŠTENJU
[112](#odsjek-17.-ugovor-o-uskladištenju)](#odsjek-17.-ugovor-o-uskladištenju)

[Odsjek 18. UGOVOR O NALOGU
[115](#odsjek-18.-ugovor-o-nalogu)](#odsjek-18.-ugovor-o-nalogu)

[Odsjek 19. UGOVOR O KOMISIJI
[117](#odsjek-19.-ugovor-o-komisiji)](#odsjek-19.-ugovor-o-komisiji)

[Odsjek 20. UGOVOR O TRGOVINSKOM ZASTUPANJU
[120](#odsjek-20.-ugovor-o-trgovinskom-zastupanju)](#odsjek-20.-ugovor-o-trgovinskom-zastupanju)

[Odsjek 21. UGOVOR O POSREDOVANJU
[125](#odsjek-21.-ugovor-o-posredovanju)](#odsjek-21.-ugovor-o-posredovanju)

[Odsjek 22. UGOVOR O OTPREMI (ŠPEDICIJA)
[126](#odsjek-22.-ugovor-o-otpremi-špedicija)](#odsjek-22.-ugovor-o-otpremi-špedicija)

[Odsjek 23.  UGOVOR O ISPITIVANJU ROBE I USLUGE
[129](#odsjek-23.-ugovor-o-ispitivanju-robe-i-usluge)](#odsjek-23.-ugovor-o-ispitivanju-robe-i-usluge)

[Odsjek 24.  UGOVOR O ORGANIZIRANJU PUTOVANJA
[130](#odsjek-24.-ugovor-o-organiziranju-putovanja)](#odsjek-24.-ugovor-o-organiziranju-putovanja)

[Odsjek 25. POSREDNIČKI UGOVOR O PUTOVANJU
[134](#odsjek-25.-posrednički-ugovor-o-putovanju)](#odsjek-25.-posrednički-ugovor-o-putovanju)

[Odsjek 26. UGOVOR O RASPOLAGANJU UGOSTITELJSKIM SMJEŠTAJEM (UGOVOR O
ALOTMANU)
[135](#odsjek-26.-ugovor-o-raspolaganju-ugostiteljskim-smještajem-ugovor-o-alotmanu)](#odsjek-26.-ugovor-o-raspolaganju-ugostiteljskim-smještajem-ugovor-o-alotmanu)

[Odsjek 27. UGOVOR O OSIGURANJU
[137](#odsjek-27.-ugovor-o-osiguranju)](#odsjek-27.-ugovor-o-osiguranju)

[Odsjek 28. BANKARSKI NOVČANI POLOG
[149](#odsjek-28.-bankarski-novčani-polog)](#odsjek-28.-bankarski-novčani-polog)

[Odsjek 29. POLAGANJE VRIJEDNOSNIH PAPIRA
[150](#odsjek-29.-polaganje-vrijednosnih-papira)](#odsjek-29.-polaganje-vrijednosnih-papira)

[Odsjek 30. BANKARSKI TEKUĆI RAČUN
[151](#odsjek-30.-bankarski-tekući-račun)](#odsjek-30.-bankarski-tekući-račun)

[Odsjek 31. UGOVOR O SEFU
[152](#odsjek-31.-ugovor-o-sefu)](#odsjek-31.-ugovor-o-sefu)

[Odsjek 32. UGOVOR O KREDITU
[152](#odsjek-32.-ugovor-o-kreditu)](#odsjek-32.-ugovor-o-kreditu)

[Odsjek 33. UGOVOR O KREDITU NA TEMELJU ZALOGA VRIJEDNOSNIH PAPIRA
[153](#odsjek-33.-ugovor-o-kreditu-na-temelju-zaloga-vrijednosnih-papira)](#odsjek-33.-ugovor-o-kreditu-na-temelju-zaloga-vrijednosnih-papira)

[Odsjek 34. AKREDITIVI
[153](#odsjek-34.-akreditivi)](#odsjek-34.-akreditivi)

[Odsjek 35. BANKARSKA GARANCIJA NA POZIV
[153](#odsjek-35.-bankarska-garancija-na-poziv)](#odsjek-35.-bankarska-garancija-na-poziv)

[Odsjek 36. PRIMJENA ODREDABA O BANKARSKOM POSLOVANJU
[154](#odsjek-36.-primjena-odredaba-o-bankarskom-poslovanju)](#odsjek-36.-primjena-odredaba-o-bankarskom-poslovanju)

[Glava IX. IZVANUGOVORNI OBVEZNI ODNOSI
[154](#_Toc214843793)](#_Toc214843793)

[Odjeljak 1. PROUZROČENJE ŠTETE
[155](#odjeljak-1.-prouzročenje-štete)](#odjeljak-1.-prouzročenje-štete)

[Odsjek 1. OPĆA NAČELA
[155](#odsjek-1.-opća-načela)](#odsjek-1.-opća-načela)

[Odsjek 2. ODGOVORNOST PO OSNOVI KRIVNJE
[155](#_Toc214843796)](#_Toc214843796)

[Odsjek 3. ODGOVORNOST ZA DRUGOG
[156](#odsjek-3.-odgovornost-za-drugog)](#odsjek-3.-odgovornost-za-drugog)

[Odsjek 4. ODGOVORNOST ZA ŠTETU OD OPASNE STVARI ILI OPASNE DJELATNOSTI
[157](#odsjek-4.-odgovornost-za-štetu-od-opasne-stvari-ili-opasne-djelatnosti)](#odsjek-4.-odgovornost-za-štetu-od-opasne-stvari-ili-opasne-djelatnosti)

[Odsjek 5. ODGOVORNOST ZA NEISPRAVAN PROIZVOD
[159](#odsjek-5.-odgovornost-za-neispravan-proizvod)](#odsjek-5.-odgovornost-za-neispravan-proizvod)

[Odsjek 6. POSEBNI SLUČAJEVI ODGOVORNOSTI
[160](#odsjek-6.-posebni-slučajevi-odgovornosti)](#odsjek-6.-posebni-slučajevi-odgovornosti)

[Odsjek 7. POPRAVLJANJE ŠTETE
[161](#odsjek-7.-popravljanje-štete)](#odsjek-7.-popravljanje-štete)

[Odsjek 8. ODGOVORNOST VIŠE OSOBA ZA ISTU ŠTETU
[164](#odsjek-8.-odgovornost-više-osoba-za-istu-štetu)](#odsjek-8.-odgovornost-više-osoba-za-istu-štetu)

[Odsjek 9. PRAVO OŠTEĆENIKA NAKON ZASTARE ODŠTETNOG ZAHTJEVA
[164](#odsjek-9.-pravo-oštećenika-nakon-zastare-odštetnog-zahtjeva)](#odsjek-9.-pravo-oštećenika-nakon-zastare-odštetnog-zahtjeva)

[Odjeljak 2. STJECANJE BEZ OSNOVE [165](#_Toc214843804)](#_Toc214843804)

[Odsjek 1. OPĆE PRAVILO
[165](#odsjek-1.-opće-pravilo)](#odsjek-1.-opće-pravilo)

[Odsjek 2. PRAVILA VRAĆANJA
[165](#odsjek-2.-pravila-vraćanja)](#odsjek-2.-pravila-vraćanja)

[Odjeljak 3. POSLOVODSTVO BEZ NALOGA
[166](#odjeljak-3.-poslovodstvo-bez-naloga)](#odjeljak-3.-poslovodstvo-bez-naloga)

[Odsjek 1. OPĆE PRAVILO
[166](#odsjek-1.-opće-pravilo-1)](#odsjek-1.-opće-pravilo-1)

[Odsjek 2. OBVEZE I PRAVA POSLOVOĐE BEZ NALOGA
[166](#odsjek-2.-obveze-i-prava-poslovođe-bez-naloga)](#odsjek-2.-obveze-i-prava-poslovođe-bez-naloga)

[Odsjek 3. OBAVLJANJE TUĐIH POSLOVA PROTIV ZABRANE
[167](#odsjek-3.-obavljanje-tuđih-poslova-protiv-zabrane)](#odsjek-3.-obavljanje-tuđih-poslova-protiv-zabrane)

[Odsjek 4. NEPRAVO POSLOVODSTVO
[167](#odsjek-4.-nepravo-poslovodstvo)](#odsjek-4.-nepravo-poslovodstvo)

[Odsjek 5. ODOBRENJE [167](#odsjek-5.-odobrenje)](#odsjek-5.-odobrenje)

[Odjeljak 4. JAVNO OBEĆANJE NAGRADE
[167](#odjeljak-4.-javno-obećanje-nagrade)](#odjeljak-4.-javno-obećanje-nagrade)

[Odjeljak 5. VRIJEDNOSNI PAPIRI
[168](#odjeljak-5.-vrijednosni-papiri)](#odjeljak-5.-vrijednosni-papiri)

[Dio treći PRIJELAZNE I ZAVRŠNE ODREDBE
[172](#dio-treći-prijelazne-i-završne-odredbe)](#dio-treći-prijelazne-i-završne-odredbe)

**\**

**ZAKON O OBVEZNIM ODNOSIMA**

### Dio prvi OPĆI DIO

### Glava I. OSNOVNA NAČELA

**Cilj i sadržaj zakona**

Članak 1.

Ovim se Zakonom uređuju osnove obveznih odnosa (opći dio) te ugovorni i
izvanugovorni obvezni odnosi (posebni dio).

**Pravo Europske unije**

Članak 1.a (NN 78/15, 29/18, 126/21)

Ovim se Zakonom u pravni poredak Republike Hrvatske prenose sljedeće
direktive Europske unije:

-- Direktiva Vijeća od 25. srpnja 1985. o približavanju zakona i drugih
propisa država članica u vezi s odgovornošću za neispravne proizvode
(85/374/EEZ) (SL L 210, 7. 8. 1985.),

-- Direktiva Vijeća od 18. prosinca 1986. o usklađivanju prava država
članica u vezi samozaposlenih trgovačkih zastupnika (86/653/EEZ) (SL L
382, 31. 12. 1986.),

-- Direktiva Vijeća od 13. lipnja 1990. o putovanjima, odmorima i
kružnim putovanjima u paket aranžmanima (90/314/EEZ) (SL L 158, 23. 6.
1990.),

-- Direktiva (EU) 2019/771 Europskog parlamenta i Vijeća od 20. svibnja
2019. o određenim aspektima ugovora o kupoprodaji robe, izmjeni Uredbe
(EU) 2017/2394 i Direktive 2009/22/EZ te stavljanju izvan snage
Direktive 1999/44/EZ (Tekst značajan za EGP) (SL L 136, 22. 5. 2019.),

-- Direktiva 2009/138/EZ Europskog parlamenta i Vijeća od 25. studenoga
2009. o osnivanju i obavljanju djelatnosti osiguranja i reosiguranja
(Solventnost II) (preinačeno) (Tekst značajan za EGP) (SL L 335, 17. 12.
2009.).

**Sloboda uređivanja obveznih odnosa**

Članak 2.

Sudionici u prometu slobodno uređuju obvezne odnose, a ne mogu ih
uređivati suprotno Ustavu Republike Hrvatske, prisilnim propisima i
moralu društva.

**Ravnopravnost sudionika u obveznom odnosu**

Članak 3.

Sudionici u obveznom odnosu ravnopravni su.

**Načelo savjesnosti i poštenja**

Članak 4.

U zasnivanju obveznih odnosa i ostvarivanju prava i obveza iz tih odnosa
sudionici su dužni pridržavati se načela savjesnosti i poštenja.

**Dužnost suradnje**

Članak 5.

Sudionici obveznih odnosa dužni su surađivati radi potpunog i urednog
ispunjenja obveza i ostvarivanja prava u tim odnosima.

**Zabrana zlouporabe prava**

Članak 6.

Zabranjeno je ostvarivanje prava iz obveznog odnosa suprotno svrsi zbog
koje je ono propisom ustanovljeno ili priznato.

**Načelo jednake vrijednosti činidaba**

Članak 7.

\(1\) Pri sklapanju naplatnih pravnih poslova sudionici polaze od načela
jednake vrijednosti uzajamnih činidaba.

\(2\) Zakonom se određuje u kojim slučajevima narušavanje toga načela
povlači pravne posljedice.

**Zabrana prouzročenja štete**

Članak 8.

Svatko je dužan suzdržati se od postupka kojim se može drugome
prouzročiti šteta.

**Dužnost ispunjenja obveze**

Članak 9.

Sudionik u obveznom odnosu dužan je ispuniti svoju obvezu i odgovoran je
za njezino ispunjenje.

**Ponašanje u ispunjavanju obveza i ostvarivanju prava**

Članak 10.

\(1\) Sudionik u obveznom odnosu dužan je u ispunjavanju svoje obveze
postupati s pažnjom koja se u pravnom prometu zahtijeva u odgovarajućoj
vrsti obveznih odnosa (pažnja dobrog gospodarstvenika, odnosno pažnja
dobrog domaćina).

\(2\) Sudionik u obveznom odnosu dužan je u ispunjavanju obveze iz svoje
profesionalne djelatnosti postupati s povećanom pažnjom, prema pravilima
struke i običajima (pažnja dobrog stručnjaka).

\(3\) Sudionik u obveznom odnosu dužan je u ostvarivanju svog prava
suzdržati se od postupka kojim bi se otežalo ispunjenje obveze drugog
sudionika.

**Dispozitivni karakter odredaba Zakona**

Članak 11.

Sudionici mogu svoj obvezni odnos urediti drukčije nego što je ovim
Zakonom određeno, ako iz pojedine odredbe ovoga Zakona ili iz njezina
smisla ne proizlazi što drugo.

**Primjena običaja i prakse**

Članak 12.

\(1\) U obveznim odnosima među trgovcima primjenjuju se trgovački
običaji čiju su primjenu ugovorili i praksa koju su međusobno razvili.

\(2\) U obveznim odnosima iz stavka 1. ovoga članka primjenjuju se i
trgovački običaji koje trgovci redovito primjenjuju u istim takvim
odnosima, ako sudionici u njima nisu izrijekom ili prešutno isključili
njihovu primjenu.

\(3\) Trgovački običaji i praksa koju su trgovci međusobno razvili, za
čiju su primjenu ispunjene pretpostavke iz ovoga Zakona, primjenjuju se
i ako su suprotni dispozitivnom propisu.

\(4\) U obveznim odnosima među ostalim sudionicima primjenjuju se
običaji kad je njihova primjena ugovorena ili zakonom propisana.

**Postupanje u skladu sa statutom, društvenim ugovorom, odnosno
pravilima**

Članak 13.

\(1\) Pravne osobe u zasnivanju obveznog odnosa postupaju u skladu sa
svojim statutom, društvenim ugovorom, odnosno pravilima.

\(2\) Ali ugovor koji je sklopljen ili druga pravna radnja koja je
poduzeta suprotno statutu, društvenom ugovoru, odnosno pravilima ostaje
na snazi, osim ako je za to druga strana znala ili je zakonom drukčije
određeno.

**Primjena pojedinih odredaba na trgovačke ugovore i druge pravne
poslove**

Članak 14.

\(1\) Odredbe ovoga Zakona što se odnose na ugovore primjenjuju se na
sve vrste ugovora, osim ako za trgovačke ugovore nije izrijekom drukčije
određeno.

\(2\) Trgovački ugovori, prema ovom Zakonu, jesu ugovori što ih sklapaju
trgovci među sobom u obavljanju djelatnosti koje čine predmet poslovanja
barem jednoga od njih ili su u vezi s obavljanjem tih djelatnosti.

\(3\) Odredbe ovoga Zakona koje se odnose na ugovore na odgovarajući se
način primjenjuju i na druge pravne poslove.

**Zaštita prava**

Članak 15.

\(1\) Osoba koja smatra da je neko njezino pravo povrijeđeno ovlaštena
ga je štititi i ostvarivati putem suda, ako zakonom odlučivanje nije
povjereno nekom drugom nadležnom tijelu.

\(2\) Tko bi samovlasno pribavljao ili štitio neko svoje pravo ili pravo
za koje smatra da mu pripada, prekoračivši time granice nužne obrane ili
druge zakonom dopuštene samopomoći, odgovoran je za to.

### Glava II. SUDIONICI OBVEZNIH ODNOSA

**Pojam**

Članak 16.

Sudionici obveznih odnosa su fizičke i pravne osobe.

**Pravna sposobnost**

Članak 17.

\(1\) Svaka fizička i pravna osoba sposobna je biti nositeljem prava i
obveza.

\(2\) Uzima se da je začeto dijete rođeno, kadgod se radi o njegovim
probicima, pod uvjetom da se rodi živo.

\(3\) Smatra se da je dijete rođeno živo, ne utvrdi li se suprotno.

\(4\) U dvojbi koja je od više osoba prije umrla, smatra se da su umrle
istodobno, ne utvrdi li se da je jedna umrla prije druge.

\(5\) Pravna osoba stječe pravnu sposobnost danom svojega nastanka koji
se utvrđuje posebnim propisima.

**Poslovna sposobnost**

Članak 18.

\(1\) Poslovno sposobna osoba može vlastitim očitovanjima volje stvarati
pravne učinke.

\(2\) Poslovnu sposobnost fizička osoba stječe punoljetnošću, a pravna
danom nastanka, ako zakonom nije drukčije određeno.

\(3\) Osoba koja nije punoljetna može stvarati samo pravne učinke
određene zakonom.

\(4\) Umjesto osobe koja nema poslovnu sposobnost očitovat će svoju
volju njezin zakonski zastupnik ili skrbnik.

\(5\) Za pravnu osobu volju očituju njezina tijela u pravnim poslovima i
postupcima koje poduzimaju u tome svojstvu.

\(6\) U sumnji je li osoba iz stavka 5. ovoga članka postupala u
svojstvu tijela pravne osobe, smatrat će se da jest, ako treći nije znao
niti je s obzirom na okolnosti imao dovoljno razloga posumnjati da ta
osoba postupa u tom svojstvu.

**Prava osobnosti**

Članak 19.

\(1\) Svaka fizička i pravna osoba ima pravo na zaštitu svojih prava
osobnosti pod pretpostavkama utvrđenim zakonom.

\(2\) Pod pravima osobnosti u smislu ovoga Zakona razumijevaju se prava
na život, tjelesno i duševno zdravlje, ugled, čast,

dostojanstvo, ime, privatnost osobnog i obiteljskog života, slobodu i
dr.

\(3\) Pravna osoba ima sva navedena prava osobnosti, osim onih vezanih
uz biološku bit fizičke osobe, a osobito pravo na ugled i dobar glas,
čast, ime, odnosno tvrtku, poslovnu tajnu, slobodu privređivanja i dr.

### Glava III. NASTANAK OBVEZA

Članak 20.

\(1\) Obveze nastaju na osnovi pravnih poslova, prouzročenjem štete,
stjecanjem bez osnove, poslovodstvom bez naloga, javnim obećanjem
nagrade i izdavanjem vrijednosnih papira.

\(2\) Obveze mogu nastati i na osnovi odluke suda ili druge javne
vlasti.

### Glava IV. VRSTE OBVEZA

#### Odjeljak 1. NOVČANE OBVEZE

##### Odsjek 1. OPĆE ODREDBE

**Načelo monetarnog nominalizma**

Članak 21.

Kad obveza ima za činidbu iznos novca, dužnik je dužan isplatiti onaj
broj novčanih jedinica na koji obveza glasi, osim kad zakon određuje što
drugo.

**Valuta obveze**

Članak 22. (NN 114/22)

\(1\) Dopuštena je odredba ugovora prema kojoj se vrijednost ugovorne
obveze u valuti Republike Hrvatske izračunava na temelju cijene zlata
ili tečaja strane valute u odnosu prema valuti Republike Hrvatske.

\(2\) U tom slučaju, ako strane nisu ugovorile drugi tečaj, obveza se
ispunjava u valuti Republike Hrvatske prema prodajnom tečaju koji objavi
Hrvatska narodna banka i koji vrijedi na dan dospjelosti, odnosno, po
zahtjevu vjerovnika, na dan plaćanja.

\(3\) Ako novčana obveza protivno zakonu glasi na plaćanje u zlatu ili
stranoj valuti, njezino se ispunjenje može zahtijevati samo u valuti
Republike Hrvatske prema prodajnom tečaju koji objavi Hrvatska narodna
banka i koji vrijedi na dan dospjelosti, odnosno, po zahtjevu
vjerovnika, na dan plaćanja.

\(4\) Odredbe ovoga Zakona o kamatama primjenjuju se na novčanu obvezu
neovisno o valuti u kojoj je izražena.

**Indeksna klauzula**

Članak 23.

Dopuštena je odredba ugovora kojom se iznos novčane obveze u domaćem
novcu veže za promjene cijena dobara, robe i usluga izraženih indeksom
cijena utvrđenim od ovlaštene osobe.

**Klizna skala**

Članak 24.

U ugovorima u kojima se jedna strana obvezuje izraditi i isporučiti
određene predmete dopušteno je ugovoriti da će cijena ovisiti o cijeni
materijala, rada i drugih čimbenika koji utječu na visinu troškova
proizvodnje, u određeno vrijeme na određenom tržištu.

**Plaćanje prije roka**

Članak 25.

\(1\) Dužnik novčane obveze može je ispuniti prije roka.

\(2\) Ništetna je odredba ugovora kojom se dužnik odriče toga prava.

\(3\) U slučaju ispunjenja novčane obveze prije roka dužnik ima pravo od
iznosa duga odbiti iznos kamata za vrijeme od dana isplate do
dospjelosti obveze samo ako je na to ovlašten ugovorom.

##### Odsjek 2. UGOVORNE KAMATE

**Stopa ugovornih kamata**

Članak 26. (NN 78/15)

\(1\) Stopa ugovornih kamata između osoba od kojih barem jedna nije
trgovac ne može biti viša od stope zakonskih zateznih kamata koja je za
te odnose vrijedila na dan sklapanja ugovora, odnosno na dan promjene
ugovorne kamatne stope, ako je ugovorena promjenjiva kamatna stopa,
uvećane za polovinu te stope.

\(2\) Stopa ugovornih kamata između trgovaca, odnosno trgovca i osobe
javnog prava ne može biti viša od stope zakonskih zateznih kamata koja
je za te odnose vrijedila na dan sklapanja ugovora, odnosno na dan
promjene ugovorne kamatne stope, ako je ugovorena promjenjiva kamatna
stopa, uvećane za tri četvrtine te stope.

\(3\) Ako su kamate ugovorene, ali nije određena njihova stopa, između
osoba od kojih barem jedna nije trgovac, vrijedi kamatna stopa u visini
četvrtine stope zakonskih zateznih kamata, a između trgovaca polovina
stope zakonskih zateznih kamata određene sukladno stavku 1. ovoga
članka.

\(4\) Ako su ugovorene više kamate od dopuštenih, primijenit će se
najviša dopuštena kamatna stopa.

\(5\) Stopa ugovornih kamata odnosi se na razdoblje od jedne godine.

\(6\) U smislu ovoga Zakona osobe javnog prava su osobe koje su obvezne
postupati po propisima o javnoj nabavi, osim trgovačkih društava.

**Kamate na kamate**

Članak 27.

\(1\) Ništetna je odredba ugovora kojom se predviđa da će na kamate, kad
dospiju za isplatu, početi teći kamate ako ne budu isplaćene.

\(2\) Ali se može, uz ograničenja iz članka 26. ovoga Zakona, unaprijed
ugovoriti povećana godišnja kamatna stopa, ako dužnik ne isplati
dospjele kamate na vrijeme.

\(3\) Odredba iz stavka 1. ovoga članka ne odnosi se na pologe kod
banaka i drugih financijskih institucija.

**Kamate u nenovčanim obvezama**

Članak 28.

Odredbe ovoga Zakona o ugovornim kamatama na odgovarajući način vrijede
i za ostale obveze kojima su objekt činidbe stvari određene po rodu.

##### Odsjek 3. ZATEZNE KAMATE

**Kad se duguju**

Članak 29. (NN 78/15, 114/22, 156/22, 155/23)

\(1\) Dužnik koji zakasni s ispunjenjem novčane obveze duguje, pored
glavnice, i zatezne kamate.

\(2\) Stopa zateznih kamata na odnose iz trgovačkih ugovora i ugovora
između trgovca i osobe javnog prava određuje se, za svako polugodište,
uvećanjem referentne stope za osam postotnih poena, a u ostalim odnosima
za tri postotna poena, pri čemu se za prvo polugodište primjenjuje
referentna stopa koja je na snazi na dan 1. siječnja, a za drugo
polugodište referentna stopa koja je na snazi na dan 1. srpnja te
godine.

\(3\) Uz ograničenje iz stavka 2. članka 26. ovoga Zakona, kod
trgovačkih ugovora i ugovora između trgovca i osobe javnog prava strane
mogu ugovoriti drukčiju stopu zateznih kamata.

\(4\) Ali ništetna je odredba ugovora iz stavka 3. ovoga članka ako na
temelju okolnosti slučaja, a poglavito trgovačkih običaja i naravi
predmeta obveze, proizlazi da je tako ugovorenom stopom zateznih kamata,
suprotno načelu savjesnosti i poštenja, prouzročena očigledna
neravnopravnost u pravima i obvezama ugovornih strana.

\(5\) Prilikom ocjene je li odredba ugovora o stopi zateznih kamata
ništetna uzet će se, između ostalog, u obzir jesu li postojali opravdani
razlozi za odstupanje od zakonom predviđene stope zateznih kamata.

\(6\) Ako je stopa ugovornih kamata viša od stope zateznih kamata, one
ne mogu teći poslije dužnikova zakašnjenja.

\(7\) Stopa zateznih kamata odnosi se na razdoblje od jedne godine.

\(8\) Referentna stopa iz stavka 2. ovoga članka je kamatna stopa koju
je Europska središnja banka primijenila na svoje posljednje glavne
operacije refinanciranja ili granična kamatna stopa proizašla iz
natječajnih postupaka za varijabilnu stopu za posljednje glavne
operacije refinanciranja Europske središnje banke.

\(9\) Hrvatska narodna banka dužna je u »Narodnim novinama« objaviti
referentnu stopu iz stavka 2. ovoga članka koju je objavila Europska
središnja banka, a koja je na snazi 1. siječnja i 1. srpnja.

**Pravo na potpunu naknadu**

Članak 30.

\(1\) Vjerovnik ima pravo na zatezne kamate bez obzira na to je li
pretrpio kakvu štetu zbog dužnikova zakašnjenja.

\(2\) Ako je šteta koju je vjerovnik pretrpio zbog dužnikova zakašnjenja
veća od iznosa koji bi dobio na ime zateznih kamata, on ima pravo
zahtijevati razliku do potpune naknade štete.

**Kamate na kamate**

Članak 31.

\(1\) Na dospjele a neisplaćene zatezne kamate ne teku zatezne kamate,
osim kad je to zakonom određeno.

\(2\) Na iznos neisplaćenih kamata mogu se zahtijevati zatezne kamate
samo od dana kad je sudu podnesen zahtjev za njihovu isplatu.

#### Odjeljak 2. OBVEZE S VIŠE ČINIDABA

##### Odsjek 1. ALTERNATIVNE OBVEZE

**Pravo izbora**

Članak 32.

Ako neka obveza ima dvije ili više činidaba, ali je dužnik dužan
ispuniti samo jednu da bi se oslobodio obveze, pravo izbora, ako nije
što drugo ugovoreno, pripada dužniku, i obveza prestaje kad on ispuni
činidbu koju je izabrao.

**Neopozivost i učinak izbora**

Članak 33.

\(1\) Izbor je učinjen kad strana kojoj pripada pravo izbora obavijesti
drugu stranu o tome što je izabrala, i od toga trenutka izbor se više ne
može mijenjati.

\(2\) Učinjenim izborom uzima se da je obveza od početka bila
jednostavna i da je njezin objekt od početka bila izabrana činidba.

**Trajanje prava izbora**

Članak 34.

\(1\) Dužnik ima pravo izbora sve dok u ovršnom postupku jedna od
dugovanih stvari ne bude potpuno ili djelomično predana vjerovniku po
njegovu izboru.

\(2\) Ako pravo izbora pripada vjerovniku, a on se ne očituje o izboru u
roku određenom za ispunjenje, dužnik ga može pozvati da učini izbor i za
to mu odrediti primjeren rok poslije čijeg isteka pravo izbora prelazi
na dužnika.

**Izbor povjeren trećoj osobi**

Članak 35.

Ako izbor treba učiniti neka treća osoba, a ona to ne učini, svaka
strana može zahtijevati da izbor obavi sud.

**Ograničenje na preostalu činidbu**

Članak 36.

Ako je jedna činidba postala nemoguća zbog nekog događaja za koji ne
odgovara nijedna strana, obveza se ograničuje na preostalu činidbu.

**Ograničenje u slučaju odgovornosti jedne strane**

Članak 37.

\(1\) Kad je jedna činidba postala nemoguća zbog događaja za koji je
**odgovoran dužnik**, obveza se ograničuje na preostalu činidbu u
slučaju da pravo izbora pripada njemu, a ako pravo izbora pripada
vjerovniku, on može po svojem izboru zahtijevati preostalu činidbu ili
naknadu štete.

\(2\) Kad je jedna činidba postala nemoguća zbog događaja za koji je
**odgovoran vjerovnik**, dužnikova obveza prestaje, ali u slučaju da
dužniku pripada pravo izbora, on može zahtijevati naknadu štete i
ispuniti svoju obvezu preostalom činidbom, a ako pravo izbora ima
vjerovnik, on može dati naknadu štete i zahtijevati preostalu činidbu.

##### Odsjek 2. FAKULTATIVNE OBVEZE I FAKULTATIVNE TRAŽBINE

**I. FAKULTATIVNE OBVEZE**

**Ovlaštenje dužnika**

Članak 38.

Dužnik čija obveza ima jednu činidbu, ali mu je dopušteno da se oslobodi
svoje obveze ispunjenjem neke druge određene činidbe, može se koristiti
tom mogućnošću sve dok vjerovnik u ovršnom postupku ne primi potpuno ili
djelomično ispunjenje činidbe.

**Ovlaštenja vjerovnika**

Članak 39.

\(1\) Vjerovnik u fakultativnoj obvezi može zahtijevati od dužnika samo
dugovanu činidbu, ali ne i drugu činidbu kojom dužnik, ako hoće, može
također ispuniti svoju obvezu.

\(2\) Kad dugovana činidba postane nemoguća zbog događaja za koji dužnik
odgovara, vjerovnik može zahtijevati samo naknadu štete, ali se dužnik
može osloboditi obveze ispunjenjem onoga na što je ovlašten umjesto
dugovane činidbe.

**II. FAKULTATIVNE TRAŽBINE**

Članak 40.

\(1\) Kad je ugovorom ili zakonom predviđeno da vjerovnik može umjesto
dugovane činidbe zahtijevati od dužnika neku drugu određenu činidbu,
dužnik je dužan ispuniti mu tu činidbu, ako vjerovnik to zahtijeva.

\(2\) U ostalom, za fakultativne tražbine vrijede, prema namjeri
ugovaratelja i prema prilikama posla, odgovarajuća pravila o
fakultativnim i alternativnim obvezama.

#### Odjeljak 3. OBVEZE S VIŠE DUŽNIKA I VJEROVNIKA

##### Odsjek 1. DJELJIVE OBVEZE

**Dijeljenje duga i tražbine**

Članak 41.

\(1\) Obveza je djeljiva ako se ono što se duguje može podijeliti i
ispuniti u dijelovima koji imaju ista svojstva kao i cijela činidba, i
ako ono tom podjelom ne gubi ništa od svoje vrijednosti, inače obveza je
nedjeljiva.

\(2\) Kad u nekoj djeljivoj obvezi ima više dužnika, dug se dijeli među
njima na jednake dijelove, ako nije određena drukčija podjela, i svaki
od njih odgovara za svoj dio duga.

\(3\) Kad u nekoj djeljivoj obvezi ima više vjerovnika, tražbina se
dijeli među njima na jednake dijelove, ako nije što drugo određeno i
svaki vjerovnik može zahtijevati samo svoj dio tražbine.

**Predmnjeva solidarnosti**

Članak 42.

Kad ima više dužnika u nekoj djeljivoj obvezi nastaloj trgovačkim
ugovorom, oni odgovaraju vjerovniku solidarno, osim ako su ugovaratelji
izrijekom otklonili solidarnu odgovornost.

##### Odsjek 2. SOLIDARNE OBVEZE

**I. SOLIDARNOST DUŽNIKA**

**Sadržaj solidarnosti dužnika**

Članak 43.

\(1\) Svaki dužnik solidarne obveze odgovara vjerovniku za cijeli dug i
vjerovnik može zahtijevati njegovo ispunjenje od koga hoće sve dok ne
bude potpuno ispunjen, ali kad jedan dužnik ispuni dug, obveza prestaje
i svi se dužnici oslobađaju.

\(2\) Od više solidarnih dužnika svaki može dugovati s drugim rokom
ispunjenja, pod drugim uvjetima i uopće s različitim odstupanjima.

**Prijeboj**

Članak 44.

\(1\) Svaki se solidarni dužnik može pozvati na prijeboj koji je učinio
njegov sudužnik.

\(2\) Tražbinu koja pripada solidarnom dužniku ne mogu prebijati ostali
sudužnici.

**Otpust duga**

Članak 45.

\(1\) Otpust duga učinjen sporazumno s jednim solidarnim dužnikom
oslobađa obveze i ostale dužnike.

\(2\) Ali ako je otpust imao za svrhu osloboditi obveze samo dužnika s
kojim je učinjen, solidarna obveza smanjuje se za dio duga koji prema
međusobnim odnosima dužnika pada na njega, a ostali dužnici odgovaraju
solidarno za ostatak duga.

**Obnova**

Članak 46.

\(1\) Obnovom koju je vjerovnik učinio s jednim solidarnim dužnikom
oslobađaju se i ostali dužnici.

\(2\) Ako su vjerovnik i dužnik obnovu ograničili na dio obveze koji
dolazi na ovoga, obveza ostalih ne prestaje nego se samo smanjuje za taj
dio.

**Nagodba**

Članak 47.

Nagodba što ju je sklopio jedan od solidarnih dužnika s vjerovnikom nema
učinak prema ostalim dužnicima, ali oni imaju pravo prihvatiti tu
nagodbu, ako ona nije ograničena na dužnika s kojim je sklopljena.

**Sjedinjenje**

Članak 48.

Kad se u jednoj osobi sjedini svojstvo vjerovnika i svojstvo dužnika
iste solidarne obveze, obveza ostalih dužnika smanjuje se za iznos
dijela koji na njega pada.

**Zakašnjenje vjerovnika**

Članak 49.

Kad vjerovnik dođe u zakašnjenje prema jednom solidarnom dužniku, on je
u zakašnjenju i prema ostalim solidarnim dužnicima.

**Zakašnjenje jednog dužnika i priznanje duga**

Članak 50.

\(1\) Zakašnjenje jednoga solidarnog dužnika nema učinak prema ostalim
dužnicima.

\(2\) Isto vrijedi i kad jedan od solidarnih dužnika prizna dug.

**Zastoj i prekid zastare; odricanje od zastare**

Članak 51.

\(1\) Ako zastara ne teče ili je prekinuta prema jednom dužniku, ona
teče za ostale solidarne dužnike i može se navršiti, ali dužnik prema
kojem obveza nije zastarjela i koji ju je morao ispuniti ima pravo
zahtijevati od ostalih dužnika prema kojima je obveza zastarjela da mu
naknade svaki svoj dio duga.

\(2\) Odricanje od navršene zastare nema učinak prema ostalim dužnicima.

**Pravo ispunitelja na naknadu**

Članak 52.

\(1\) Dužnik koji je ispunio obvezu ima pravo zahtijevati od svakog
sudužnika da mu naknadi dio duga koji pada na njega.

\(2\) Pri tome nije od utjecaja okolnost što je vjerovnik nekog od
sudužnika oslobodio duga ili mu je dug smanjio.

\(3\) Dio koji pada na dužnika od kojega se ne može dobiti naknada
dijeli se razmjerno na sve dužnike.

**Podjela na jednake dijelove i iznimka**

Članak 53.

\(1\) Ako nije što drugo ugovoreno ili inače ne proizlazi iz pravnih
odnosa sudionika u poslu, na svakog dužnika dolazi jednak dio duga.

\(2\) Ali ako je solidarna obveza osnovana u isključivom interesu
jednoga solidarnog dužnika, on je dužan naknaditi cijeli iznos duga
sudužniku koji je namirio vjerovnika.

**II. SOLIDARNOST VJEROVNIKA**

**Solidarnost se ne predmnijeva**

Članak 54.

Kad na vjerovnikovoj strani ima više osoba, one su solidarne samo kad je
solidarnost ugovorena ili zakonom određena.

**Sadržaj solidarnosti**

Članak 55.

\(1\) Svaki solidarni vjerovnik ima pravo zahtijevati od dužnika
ispunjenje cijele obveze, ali kad jedan od njih bude namiren, obveza
prestaje i prema ostalim vjerovnicima.

\(2\) Dužnik može ispuniti obvezu vjerovniku kojega sam izabere, sve dok
neki vjerovnik ne zatraži ispunjenje.

**Prijeboj**

Članak 56.

Dužnik može svoj dug prebiti s tražbinom koju ima prema vjerovniku koji
mu zahtijeva ispunjenje.

**Otpust duga i obnova**

Članak 57.

Otpustom duga i obnovom između dužnika i jednog vjerovnika smanjuje se
solidarna obveza za onoliko koliko iznosi dio te tražbine vjerovnika.

**Nagodba**

Članak 58.

Nagodba što ju je sklopio jedan od solidarnih vjerovnika s dužnikom nema
učinak prema ostalim vjerovnicima, ali oni imaju pravo prihvatiti tu
nagodbu, osim kad se ona odnosi samo na dio vjerovnika s kojim je
sklopljena.

**Sjedinjenje**

Članak 59.

Kad se u osobi jednoga solidarnog vjerovnika sjedini i svojstvo dužnika,
svaki od ostalih solidarnih vjerovnika može od njega zahtijevati
ispunjenje samo svog dijela tražbine.

**Zakašnjenje**

Članak 60.

\(1\) Kad dužnik dođe u zakašnjenje prema jednom solidarnom vjerovniku,
on je u zakašnjenju i prema ostalim vjerovnicima.

\(2\) Zakašnjenje jednoga solidarnog vjerovnika djeluje i prema ostalim
vjerovnicima.

**Priznanje duga**

Članak 61.

Priznanje duga učinjeno jednom vjerovniku koristi svim vjerovnicima.

**Zastara**

Članak 62.

\(1\) Ako jedan vjerovnik prekine zastaru ili ako prema njemu ne teče
zastara, to ne koristi ostalim vjerovnicima i prema njima zastara teče i
dalje.

\(2\) Odricanje od zastare učinjeno prema jednom vjerovniku koristi i
ostalim vjerovnicima.

**Odnosi između vjerovnika nakon ispunjenja**

Članak 63.

\(1\) Svaki solidarni vjerovnik ima pravo zahtijevati od vjerovnika koji
je primio ispunjenje od dužnika da mu preda dio koji mu pripada.

\(2\) Ako iz odnosa među vjerovnicima ne proistječe što drugo, svakom
solidarnom vjerovniku pripada jednak dio.

##### Odsjek 3. NEDJELJIVE OBVEZE

Članak 64.

\(1\) Na nedjeljive obveze u kojima ima više dužnika na odgovarajući se
način primjenjuju propisi o solidarnim obvezama.

\(2\) Kad u nedjeljivoj obvezi ima više vjerovnika među kojima nije ni
ugovorena ni zakonom određena solidarnost, jedan vjerovnik može
zahtijevati da dužnik ispuni obvezu njemu samo ako je ovlašten od
ostalih vjerovnika da primi ispunjenje, a inače svaki vjerovnik može
zahtijevati od dužnika da obvezu ispuni svim vjerovnicima zajedno, ili
da je položi sudu ili javnom bilježniku.

### Glava V. UČINCI OBVEZA

#### Odjeljak 1. Opće pravilo

Članak 65.

\(1\) Na temelju obveze vjerovnik je ovlašten zahtijevati od dužnika
njezino ispunjenje, a dužnik je dužan u cijelosti ispuniti je.

\(2\) Za ispunjenje obveze dužnik odgovara cjelokupnom svojom imovinom.

#### Odjeljak 2. POBIJANJE DUŽNIKOVIH PRAVNIH RADNJI

**Opće pravilo**

Članak 66.

\(1\) Svaki vjerovnik čija je tražbina dospjela za isplatu, i bez obzira
kad je nastala može pobijati pravnu radnju svog dužnika koja je poduzeta
na štetu vjerovnika.

\(2\) Smatra se da je pravna radnja poduzeta na štetu vjerovnika ako
zbog nje dužnik nema dovoljno sredstava za ispunjenje vjerovnikove
tražbine.

\(3\) Pod pravnom radnjom razumijeva se i propuštanje zbog kojega je
dužnik izgubio kakvo materijalno pravo ili kojim je za njega nastala
kakva materijalna obveza.

**Pretpostavke pobijanja**

Članak 67.

\(1\) Naplatno raspolaganje može se pobijati ako je u vrijeme
raspolaganja dužnik znao ili mogao znati da poduzetim raspolaganjem
nanosi štetu svojim vjerovnicima i ako je trećoj osobi s kojom je ili u
čiju je korist pravna radnja poduzeta to bilo poznato ili moglo biti
poznato.

\(2\) Ako je treća osoba dužnikov bračni drug, ili krvni srodnik u
ravnoj liniji, ili u pobočnoj liniji do četvrtog stupnja, ili po tazbini
do istog stupnja, smatra se da joj je bilo poznato da dužnik poduzetim
raspolaganjem nanosi štetu vjerovniku, osim ako dokaže suprotno.

\(3\) Kod besplatnih raspolaganja i s njima izjednačenih pravnih radnji
smatra se da je dužnik znao da poduzetim raspolaganjem nanosi štetu
vjerovniku, i za pobijanje tih radnji ne zahtijeva se da je trećoj osobi
to bilo poznato ili moglo biti poznato.

\(4\) Odricanje od nasljedstva smatra se besplatnim raspolaganjem.

**Isključenje pobijanja**

Članak 68.

Ne mogu se pobijati zbog oštećenja vjerovnika uobičajeni prigodni
darovi, nagradni darovi, a ni darovi učinjeni iz zahvalnosti, razmjerni
materijalnim mogućnostima dužnika.

**Sredstva pobijanja**

Članak 69.

\(1\) Pravna radnja dužnika pobija se tužbom ili prigovorom.

\(2\) Tužba za pobijanje podnosi se protiv dužnika i treće osobe s kojom
je ili u čiju je korist poduzeta pravna radnja koja se pobija, odnosno
protiv njezinih sveopćih pravnih sljednika.

\(3\) Ako je treći otuđio nekim naplatnim poslom korist pribavljenu
raspolaganjem koje se pobija, tužba se može podnijeti protiv
pribavitelja samo ako je ovaj znao da se pribavljanje njegovih prednika
moglo pobijati, a ako je tu korist otuđio besplatnim poslom, tužba se
može podnijeti protiv pribavitelja i ako on to nije znao.

\(4\) Tuženik može izbjeći pobijanje ako ispuni dužnikovu obvezu.

**Učinak pobijanja**

Članak 70.

Ako sud usvoji tužbeni zahtjev, pravna radnja gubi učinak samo prema
tužitelju i samo koliko je potrebno za namirenje njegovih tražbina.

**Rok za podnošenje tužbe**

Članak 71.

\(1\) Tužba za pobijanje može se podnijeti u roku od jedne godine za
raspolaganje iz članka 67. stavka 1. ovoga Zakona, a za ostale slučajeve
u roku od tri godine.

\(2\) Rok se računa od dana kad je poduzeta pravna radnja koja se
pobija, odnosno od dana kad je trebalo poduzeti propuštenu radnju.

#### Odjeljak 3. PRAVO ZADRŽANJA

**Pojam i sadržaj**

Članak 72.

\(1\) Vjerovnik dospjele tražbine u čijim se rukama nalazi neka
dužnikova stvar ima pravo zadržati je dok mu ne bude ispunjena tražbina.

\(2\) Ako je dužnik postao nesposoban za plaćanje, vjerovnik ima pravo
zadržanja iako njegova tražbina nije dospjela.

**Iznimke**

Članak 73.

\(1\) Vjerovnik nema pravo zadržanja kad dužnik zahtijeva da mu se vrati
stvar koja je izašla iz njegova posjeda protiv njegove volje.

\(2\) On ne može zadržati ni punomoć dobivenu od dužnika, a ni druge
dužnikove isprave, iskaznice, dopise i ostale slične stvari, kao ni
druge stvari koje se ne mogu izložiti prodaji.

**Obveza povrata stvari prije namirenja tražbine**

Članak 74.

Vjerovnik je dužan vratiti stvar dužniku ako mu ovaj dade odgovarajuće
osiguranje njegove tražbine.

**Učinak prava zadržanja**

Članak 75.

Vjerovnik koji drži dužnikovu stvar na temelju prava zadržanja ima pravo
naplatiti se iz njezine vrijednosti na isti način kao založni vjerovnik,
ali je dužan prije nego što pristupi ostvarenju naplate o svojoj namjeri
pravodobno obavijestiti dužnika.

#### Odjeljak 4. VJEROVNIKOVA PRAVA U POSEBNIM SLUČAJEVIMA

**Kad se činidba sastoji u davanju stvari određenih po rodu**

Članak 76.

Kad se činidba sastoji u davanju stvari određenih po rodu, a dužnik dođe
u zakašnjenje, vjerovnik, pošto je prethodno o tome obavijestio dužnika,
može po svom izboru pribaviti stvar istoga roda i zahtijevati od dužnika
naknadu cijene i naknadu štete ili zahtijevati vrijednost dugovanih
stvari i naknadu štete.

**Kad se činidba sastoji u činjenju**

Članak 77.

Kad se činidba sastoji u činjenju, a dužnik tu činidbu nije na vrijeme
ispunio, vjerovnik može, obavijestivši o tome prethodno dužnika, sam o
trošku dužnika uraditi ono što je dužnik bio dužan uraditi, a od dužnika
zahtijevati naknadu štete zbog zakašnjenja, a i naknadu druge štete koju
trpi zbog takva načina ispunjenja.

**Kad se činidba sastoji u propuštanju**

Članak 78.

\(1\) Kad se činidba sastoji u propuštanju, vjerovnik ima pravo na
naknadu štete samim tim što je dužnik postupio protivno svojoj obvezi.

\(2\) Ako je nešto sagrađeno protivno obvezi, vjerovnik može zahtijevati
da se to ukloni o trošku dužnika i da mu dužnik naknadi štetu koju je
pretrpio u vezi s građenjem i uklanjanjem.

\(3\) Sud može, kad misli da je to očito korisnije, uzimajući u obzir
javni interes i opravdani interes vjerovnika, odlučiti da se ne ruši ono
što je sagrađeno već da se vjerovniku naknadi šteta u novcu.

**Pravo zahtijevati naknadu umjesto dosuđenog**

Članak 79.

\(1\) Ako dužnik ne ispuni svoju obvezu u roku koji mu je određen
pravomoćnom odlukom, vjerovnik ga može pozvati da je ispuni u naknadnom
primjerenom roku i izjaviti da nakon isteka toga roka neće primiti
ispunjenje nego će zahtijevati naknadu štete zbog neispunjenja.

\(2\) Nakon isteka naknadnog roka vjerovnik može zahtijevati samo
naknadu štete zbog neispunjenja.

### Glava VI. PROMJENE U OBVEZNOM ODNOSU

#### Odjeljak 1. PROMJENE NA STRANI SUBJEKATA

##### Odsjek 1. USTUP TRAŽBINE (CESIJA)

**I. OPĆE ODREDBE**

**Koje se tražbine mogu prenijeti ugovorom**

Članak 80.

\(1\) Vjerovnik može ugovorom sklopljenim s trećim prenijeti na ovoga
svoju tražbinu, osim one čiji je prijenos zabranjen zakonom ili koja je
strogo osobne naravi, ili koja se po svojoj naravi protivi prenošenju na
drugoga.

\(2\) Ugovor o ustupanju nema učinak prema dužniku ako su on i vjerovnik
ugovorili da ovaj neće moći prenijeti tražbinu na drugoga ili da je neće
moći prenijeti bez dužnikova pristanka.

**Sporedna prava**

Članak 81.

\(1\) S tražbinom prelaze na primatelja sporedna prava, kao što su pravo
prvenstvene naplate, hipoteka, založno pravo, prava iz ugovora s jamcem,
prava na kamate, ugovornu kaznu i sl.

\(2\) Ipak, ustupitelj može predati založenu stvar primatelju samo ako
zalogodavac pristane na to, inače ona ostaje kod ustupitelja da je čuva
za račun primatelja.

\(3\) Smatra se da su dospjele a neisplaćene kamate ustupljene s glavnom
tražbinom.

**Obavješćivanje dužnika**

Članak 82.

\(1\) Za ustup tražbine nije potreban pristanak dužnika, ali je
ustupitelj dužan obavijestiti dužnika o ustupanju.

\(2\) Ispunjenje ustupitelju prije obavijesti o ustupanju pravovaljano
je i oslobađa dužnika obveze, ali samo ako nije znao za ustupanje, inače
obveza ostaje i on ju je dužan ispuniti.

**Višestruko ustupanje**

Članak 83.

Ako je vjerovnik ustupio istu tražbinu raznim osobama, tražbina pripada
primatelju o kome je ustupitelj prvo obavijestio dužnika, odnosno koji
se prvi javio dužniku.

**II. ODNOS PRIMATELJA I DUŽNIKA**

Članak 84.

\(1\) Primatelj ima prema dužniku ista prava koja je ustupitelj imao
prema dužniku do ustupanja.

\(2\) Dužnik može isticati primatelju, pored prigovora koje ima prema
njemu, i one prigovore koje je mogao istaknuti ustupitelju do časa kad
je saznao za ustupanje.

**III. ODNOS USTUPITELJA I PRIMATELJA**

**Predaja isprava o dugu**

Članak 85.

\(1\) Ustupitelj je dužan predati primatelju obveznicu ili drugu ispravu
o dugu, ako ih ima, te druge dokaze o ustupljenoj tražbini i sporednim
pravima.

\(2\) Ako je ustupitelj prenio na primatelja samo jedan dio tražbine,
dužan je predati mu ovjerovljeni prijepis obveznice ili koje druge
isprave kojom se dokazuje postojanje ustupljene tražbine.

\(3\) Ustupitelj je dužan primatelju, na njegov zahtjev, izdati
ovjerovljenu potvrdu o ustupanju.

**Odgovornost za postojanje tražbine**

Članak 86.

Kad je tražbina ustupljena naplatnim ugovorom, ustupitelj odgovara za
postojanje tražbine u vrijeme ustupanja.

**Odgovornost za naplativost**

Članak 87.

\(1\) Ustupitelj odgovara za naplativost ustupljene tražbine ako je to
bilo ugovoreno, ali samo do visine onoga što je primio od primatelja, te
za naplativost kamata, troškova oko ustupanja i troškova postupka protiv
dužnika.

\(2\) Veća odgovornost savjesnog ustupitelja ne može se ugovoriti.

**IV. POSEBNI SLUČAJEVI USTUPANJA TRAŽBINE**

**Ustupanje umjesto ispunjenja ili radi ispunjenja**

Članak 88.

\(1\) Kad dužnik umjesto ispunjenja svoje obveze ustupi vjerovniku svoju
tražbinu ili jedan njezin dio, sklapanjem ugovora o ustupanju dužnikova
obveza se gasi do iznosa ustupljene tražbine.

\(2\) Ali kad dužnik ustupi svome vjerovniku svoju tražbinu samo radi
ispunjenja, njegova se obveza gasi, odnosno smanjuje tek kad vjerovnik
naplati ustupljenu tražbinu.

\(3\) U oba slučaja primatelj je dužan predati ustupitelju sve što je
primio preko iznosa svoje tražbine prema ustupitelju.

\(4\) U slučaju ustupanja radi ispunjenja dužnik ustupljene tražbine
može ispuniti svoju obvezu i prema ustupitelju, čak i kad je obaviješten
o ustupanju.

**Ustupanje radi osiguranja**

Članak 89.

Kad je ustupanje učinjeno radi osiguranja primateljeve tražbine prema
ustupitelju, primatelj je dužan brinuti se s pažnjom dobrog
gospodarstvenika, odnosno dobrog domaćina o naplati ustupljene tražbine
te nakon naplate, pošto zadrži koliko je potrebno za namirenje vlastite
tražbine prema ustupitelju, ovome predati višak.

##### Odsjek 2. SUBROGACIJA

**Pojam i sadržaj**

Članak 90.

\(1\) U slučaju ispunjenja tuđe obveze svaki ispunitelj može ugovoriti s
vjerovnikom prije ispunjenja ili pri ispunjenju, da ispunjena tražbina
prijeđe na njega sa svima ili samo s nekim sporednim pravima.

\(2\) Vjerovnikova prava mogu prijeći na ispunitelja i na temelju
ugovora između dužnika i ispunitelja, sklopljenog prije ispunjenja.

\(3\) U ovim slučajevima subrogacija ispunitelja u prava vjerovnika
nastaje ispunjenjem.

**Zakonska subrogacija**

Članak 91.

Kad obvezu ispuni osoba koja ima neki pravni interes u tome, samim
ispunjenjem obveze na nju prelazi vjerovnikova tražbina sa svim
sporednim pravima.

**Subrogacija u slučaju djelomičnog ispunjenja**

Članak 92.

\(1\) U slučaju djelomičnog ispunjenja vjerovnikove tražbine na
ispunitelja prelaze sporedna prava kojima je osigurano ispunjenje te
tražbine samo ako nisu potrebna za ispunjenje ostatka vjerovnikove
tražbine.

\(2\) Ali vjerovnik i ispunitelj mogu ugovoriti da će se koristiti
jamstvima razmjerno svojim tražbinama, a mogu ugovoriti i da će
ispunitelj imati pravo prvenstvene naplate.

**Dokazi i sredstva osiguranja**

Članak 93.

\(1\) Vjerovnik je dužan predati ispunitelju sredstva kojima se tražbina
dokazuje ili osigurava.

\(2\) Iznimno, vjerovnik može predati ispunitelju stvar koju je primio u
zalog od dužnika ili nekoga drugog samo ako zalogodavac pristane na to,
inače ona ostaje kod vjerovnika da je drži i čuva za račun ispunitelja.

**Koliko se može zahtijevati od dužnika**

Članak 94.

Ispunitelj na kojega je prešla tražbina ne može zahtijevati od dužnika
više nego što je isplatio vjerovniku.

**Isključenje odgovornosti vjerovnika**

Članak 95.

\(1\) Vjerovnik koji je primio ispunjenje od treće osobe ne odgovara za
postojanje i naplativost tražbine u vrijeme ispunjenja.

\(2\) Ovim se ne isključuje primjena pravila o stjecanju bez osnove.

##### 

##### Odsjek 3. PREUZIMANJE DUGA

**Ugovor o preuzimanju duga**

Članak 96.

\(1\) Dug se preuzima ugovorom između dužnika i preuzimatelja, na koji
je pristao vjerovnik.

\(2\) O sklopljenom ugovoru može vjerovnika izvijestiti svaki od njih, i
svakome od njih može vjerovnik priopćiti svoj pristanak na preuzimanje
duga.

\(3\) Smatra se da je vjerovnik dao svoj pristanak ako je bez ograde
primio neko ispunjenje od preuzimatelja, koje je ovaj učinio u svoje
ime.

\(4\) Ugovaratelji, a i svaki od njih napose, mogu pozvati vjerovnika da
se u određenom roku očituje, pristaje li na preuzimanje duga, pa ako se
vjerovnik u određenom roku ne očituje, smatra se da nije dao svoj
pristanak.

\(5\) Ugovor o preuzimanju duga ima učinak ugovora o preuzimanju
ispunjenja sve dok vjerovnik ne bude dao svoj pristanak na ugovor o
preuzimanju duga, ili odbije dati pristanak.

**Kad je dug osiguran hipotekom**

Članak 97.

\(1\) Kad je prilikom otuđenja neke nekretnine na kojoj postoji hipoteka
ugovoreno između pribavitelja i otuđitelja da će pribavitelj preuzeti
dug prema hipotekarnom vjerovniku, smatra se da je hipotekarni vjerovnik
dao pristanak na ugovor o preuzimanju duga, ako ga, na pisani poziv
otuđitelja, nije odbio u roku od tri mjeseca od primitka poziva.

\(2\) U pisanom pozivu vjerovniku se mora skrenuti pozornost na ovu
posljedicu, inače će se smatrati kao da poziv nije upućen.

**Promjena dužnika**

Članak 98.

\(1\) Preuzimanjem duga preuzimatelj stupa na mjesto prijašnjeg dužnika,
a ovaj se oslobađa obveze.

\(2\) Ali ako je u vrijeme vjerovnikova pristanka na ugovor o
preuzimanju duga preuzimatelj bio prezadužen, a vjerovnik to nije znao
niti je morao znati, prijašnji dužnik ne oslobađa se obveze, a ugovor o
preuzimanju duga ima učinak ugovora o pristupanju dugu.

\(3\) Između preuzimatelja i vjerovnika postoji ista obveza koja je
dotle postojala između prijašnjeg dužnika i vjerovnika.

**Sporedna prava**

Članak 99.

\(1\) Sporedna prava koja su dotle postojala uz tražbinu ostaju i
nadalje, ali jamstva te zalozi koje su dale treće osobe prestaju ako
jamci i zalogodavci ne pristaju da odgovaraju i za novog dužnika.

\(2\) Ako nije što drugo ugovoreno, preuzimatelj ne odgovara za
nenaplaćene kamate koje su dospjele do preuzimanja.

**Prigovori**

Članak 100.

\(1\) Preuzimatelj može isticati vjerovniku sve prigovore koji
proistječu iz pravnog odnosa između prijašnjeg dužnika i vjerovnika iz
kojega potječe preuzeti dug, a i prigovore koje preuzimatelj ima prema
vjerovniku.

\(2\) Preuzimatelj ne može isticati vjerovniku prigovore koji potječu iz
njegova pravnog odnosa s prijašnjim dužnikom, a koji odnos je bio temelj
preuzimanja.

##### Odsjek 4. PRISTUPANJE DUGU

**Ugovor o pristupanju dugu**

Članak 101.

Ugovorom između vjerovnika i trećega, kojim se ovaj obvezuje vjerovniku
da će ispuniti njegovu tražbinu prema dužniku, treći stupa u obvezu
pored dužnika.

**Pristupanje dugu u slučaju preuzimanja \
neke imovinske cjeline**

Članak 102.

\(1\) Osoba na koju prijeđe na temelju ugovora neka imovinska cjelina
(poduzeće i sl.) pojedinca ili pravne osobe, ili dio te cjeline,
odgovara za dugove koji se odnose na tu cjelinu, odnosno na njezin dio,
pored dotadašnjeg imatelja i solidarno s njim, ali samo do vrijednosti
njezine aktive.

\(2\) Nema pravni učinak prema vjerovnicima odredba ugovora kojom bi se
isključivala ili ograničavala odgovornost utvrđena u stavku 1. ovoga
članka.

##### Odsjek 5. PREUZIMANJE ISPUNJENJA

Članak 103.

\(1\) Ispunjenje se preuzima ugovorom između dužnika i nekog trećega
kojim se ovaj obvezuje ispuniti njegovu obvezu prema njegovu vjerovniku.

\(2\) On odgovara dužniku ako pravodobno ne ispuni obvezu vjerovniku te
ovaj zatraži ispunjenje od dužnika.

\(3\) Ali on ne preuzima dug, niti pristupa dugu i vjerovnik nema
nikakvo pravo prema njemu.

##### Odsjek 6. JAMSTVO

**I. OPĆE ODREDBE**

**Pojam**

Članak 104.

Ugovorom o jamstvu jamac se obvezuje prema vjerovniku da će ispuniti
valjanu i dospjelu obvezu dužnika, ako to ovaj ne učini.

**Oblik**

Članak 105.

Ugovor o jamstvu obvezuje jamca samo ako je izjavu o jamčenju učinio u
pisanu obliku.

**Sposobnost jamčenja**

Članak 106.

Ugovorom o jamstvu može se obvezati samo tko ima potpunu poslovnu
sposobnost.

**Jamčenje za poslovno nesposobnog**

Članak 107.

Tko se obveže kao jamac za obvezu neke poslovno nesposobne osobe,
odgovara vjerovniku isto kao jamac poslovno sposobne osobe.

**Za koje se obveze može dati**

Članak 108.

\(1\) Jamstvo se može dati za svaku pravovaljanu obvezu, bez obzira na
njezin sadržaj.

\(2\) Jamčiti se može i za uvjetnu obvezu, a i za određenu buduću
obvezu.

\(3\) Jamstvo za buduću obvezu može se opozvati prije nego što obveza
nastane, ako nije predviđen rok u kojem ona treba nastati.

\(4\) Jamstvo se može dati i za obvezu nekoga drugog jamca (jamčev
jamac).

**Opseg jamčeve odgovornosti**

Članak 109.

\(1\) Jamčeva obveza ne može biti veća od obveze glavnog dužnika, a ako
je ugovoreno da bude veća, ona se svodi na mjeru dužnikove obveze.

\(2\) Jamac odgovara za ispunjenje cijele obveze za koju je jamčio, ako
njegova odgovornost nije ograničena na neki njezin dio ili na drugi
način podvrgnuta lakšim uvjetima.

\(3\) On je dužan naknaditi potrebne troškove koje je vjerovnik učinio
radi naplate duga od glavnog dužnika.

\(4\) Jamac odgovara i za svako povećanje obveze koje bi nastalo
dužnikovim zakašnjenjem ili dužnikovom krivnjom, ako nije drukčije
ugovoreno.

\(5\) On odgovara samo za one ugovorene kamate koje su dospjele nakon
sklapanja ugovora o jamstvu.

**Prijelaz vjerovnikovih prava na jamca (subrogacija)**

Članak 110.

Na jamca koji je namirio vjerovnikovu tražbinu prelazi ta tražbina sa
svim sporednim pravima i osiguranjima njezina ispunjenja.

**II. ODNOS VJEROVNIKA I JAMCA**

**Oblici jamstva**

Članak 111.

\(1\) Od jamca se može zahtijevati ispunjenje obveze ako je glavni
dužnik ne ispuni u roku određenom u pisanom pozivu.

\(2\) Vjerovnik može zahtijevati ispunjenje od jamca iako nije prije
toga pozvao glavnog dužnika na ispunjenje obveze, ako je očito da se iz
sredstava glavnog dužnika ne može ostvariti njezino ispunjenje ili ako
je glavni dužnik pao pod stečaj.

\(3\) Ako se jamac obvezao kao jamac platac, odgovara vjerovniku kao
glavni dužnik za cijelu obvezu i vjerovnik može zahtijevati njezino
ispunjenje bilo od glavnog dužnika bilo od jamca ili od obojice u isto
vrijeme.

\(4\) Jamac za obvezu nastalu iz trgovačkog ugovora odgovara kao jamac
platac, ako nije što drugo ugovoreno.

**Solidarnost jamaca**

Članak 112.

Više jamaca nekog duga odgovaraju solidarno, bez obzira na to jesu li
jamčili zajedno ili se svaki od njih obvezao prema vjerovniku odvojeno,
osim kad je ugovorom njihova odgovornost uređena drukčije.

**Gubitak prava na rok**

Članak 113.

Ako je dužnik izgubio pravo na rok određen za ispunjenje njegove obveze,
vjerovnik ipak ne može zahtijevati ispunjenje od jamca prije isteka toga
roka, ako nije drukčije ugovoreno.

**Stečaj glavnog dužnika**

Članak 114.

\(1\) U slučaju stečaja glavnog dužnika vjerovnik je dužan prijaviti
svoju tražbinu u stečaj i o tome obavijestiti jamca, inače odgovara
jamcu za štetu koju bi ovaj imao zbog toga.

\(2\) Smanjenje obveze glavnog dužnika u stečajnom postupku ne povlači
za sobom i odgovarajuće smanjenje jamčeve obveze, te jamac odgovara
vjerovniku za cijeli iznos svoje obveze.

**Smanjena odgovornost dužnikova nasljednika**

Članak 115.

Jamac odgovara za cijeli iznos obveze za koji je jamčio i u slučaju kad
bi se od dužnikova nasljednika mogla zahtijevati isplata samo onoga
njezina dijela koji odgovara vrijednosti naslijeđene imovine.

**Jamčevi prigovori**

Članak 116.

\(1\) Jamac može isticati protiv vjerovnikova zahtjeva sve prigovore
glavnog dužnika, uključujući i prigovor prijeboja, ali ne i osobne
dužnikove prigovore.

\(2\) Dužnikovo odricanje od prigovora te njegovo priznanje vjerovnikove
tražbine nema učinak prema jamcu.

\(3\) Jamac može isticati protiv vjerovnika i svoje osobne prigovore, na
primjer, ništetnost ugovora o jamstvu, zastaru vjerovnikove tražbine
prema njemu, prigovor prijeboja uzajamnih tražbina.

**Dužnost obavješćivanja jamca o dužnikovu propuštanju**

Članak 117.

Ako dužnik ne ispuni svoju obvezu na vrijeme, vjerovnik je dužan
obavijestiti o tome jamca, inače će mu odgovarati za štetu koju bi jamac
pretrpio zbog toga.

**Oslobođenje jamca zbog vjerovnikova odugovlačenja**

Članak 118.

\(1\) Jamac se oslobađa odgovornosti ako vjerovnik, na njegov poziv
poslije dospjelosti tražbine, ne zahtijeva ispunjenje od glavnog dužnika
u roku od mjesec dana od toga poziva.

\(2\) Kad rok za ispunjenje nije određen, jamac se oslobađa odgovornosti
ako vjerovnik, na njegov poziv poslije isteka jedne godine od sklapanja
ugovora o jamstvu, ne dade u roku od mjesec dana od toga poziva potrebnu
izjavu za određivanje nadnevka ispunjenja.

**Oslobođenje jamca zbog gubitka osiguranja**

Članak 119.

\(1\) Ako vjerovnik napusti zalog ili koje drugo pravo kojim je bilo
osigurano ispunjenje njegove tražbine ili ga izgubi svojom krivnjom i
tako onemogući prijelaz toga prava na jamca, ovaj se oslobađa svoje
obveze prema vjerovniku za onoliko za koliko bi mogao dobiti ostvarenjem
toga prava.

\(2\) Pravilo stavka 1. ovoga članka vrijedi kako u slučaju kad je pravo
nastalo prije sklapanja ugovora o jamstvu, tako i u slučaju kad je
nastalo nakon toga.

**III. ODNOS JAMCA I DUŽNIKA**

**Pravo zahtijevati naknadu od dužnika**

Članak 120.

\(1\) Jamac koji je isplatio vjerovniku njegovu tražbinu može
zahtijevati od dužnika da mu naknadi sve što je isplatio za njegov
račun, a i kamate od dana isplate.

\(2\) On ima pravo na naknadu troškova nastalih u sporu s vjerovnikom od
časa kad je obavijestio dužnika o tom sporu, a i na naknadu štete ako bi
je bilo.

**Pravo jamca solidarnog dužnika**

Članak 121.

Jamac jednog od više solidarnih dužnika može zahtijevati od bilo koga od
njih da mu naknadi ono što je isplatio vjerovniku, a i troškove.

**Pravo jamca na prethodno osiguranje**

Članak 122.

I prije nego što namiri vjerovnika, jamac koji se obvezao sa znanjem ili
odobrenjem dužnika ima pravo zahtijevati od dužnika da mu dade potrebno
osiguranje za njegove eventualne zahtjeve u sljedećim slučajevima: ako
dužnik nije ispunio svoju obvezu o njezinoj dospjelosti, ako je
vjerovnik zatražio sudskim putem naplatu od jamca i ako se dužnikovo
imovinsko stanje znatno pogoršalo nakon sklapanja ugovora o jamstvu.

**Gubitak prava na naknadu**

Članak 123.

\(1\) Dužnik može koristiti protiv jamca koji je bez njegova znanja
podmirio vjerovnikovu tražbinu sva pravna sredstva kojima je u času
podmirenja mogao odbiti vjerovnikov zahtjev.

\(2\) Jamac koji je podmirio vjerovnikovu tražbinu, a o tome nije
obavijestio dužnika, te je i ovaj u neznanju da je tražbina podmirena
ovu ponovno podmirio, ne može zahtijevati naknadu od dužnika, ali ima
pravo zahtijevati od vjerovnika da mu podmireno vrati.

**Pravo na povrat podmirenog**

Članak 124.

Jamac koji je bez dužnikova znanja podmirio vjerovnikovu tražbinu koja
je kasnije na dužnikov zahtjev poništena, ili ugašena prijebojem, može
samo zahtijevati od vjerovnika povrat podmirenog.

**IV. PRAVO REGRESA**

Članak 125.

Kad ima više jamaca, pa jedan od njih podmiri dospjelu tražbinu, on ima
pravo zahtijevati od ostalih jamaca da mu svaki naknadi dio koji pada na
njega.

**V. ZASTARA**

Članak 126.

\(1\) Zastarom obveze glavnog dužnika zastarijeva i obveza jamca.

\(2\) Kad je rok za zastaru obveze glavnog dužnika dulji od dvije
godine, obveza jamca zastarijeva nakon isteka dvije godine od
dospjelosti obveze glavnog dužnika, osim kad jamac odgovara solidarno s
dužnikom.

\(3\) Prekid zastare tražbine prema glavnom dužniku djeluje i prema
jamcu samo ako je do prekida došlo nekim postupkom vjerovnika pred sudom
protiv glavnog dužnika.

\(4\) Zastoj zastare obveze glavnog dužnika nema učinka prema jamcu.

##### Odsjek 7. PRIJENOS UGOVORA

**Pretpostavke prijenosa**

Članak 127.

\(1\) Svaka ugovorna strana može, ako na to pristane druga strana,
prenijeti ugovor na neku treću osobu koja time postaje nositelj svih
njezinih prava i obveza iz toga ugovora.

\(2\) Prijenosom ugovora ugovorni odnos između prenositelja i druge
strane prelazi na primatelja i drugu stranu u času kad je druga strana
pristala na prijenos, a ako je druga strana dala svoj pristanak
unaprijed, u času kad je obaviještena o prijenosu.

\(3\) Pristanak na prijenos ugovora valjan je samo ako je dan u
propisanom ili ugovorenom obliku za valjanost prenesenog ugovora.

\(4\) Odredbe o sporednim pravima kod ugovora o preuzimanju duga na
odgovarajući se način primjenjuju i na prijenos ugovora.

**Odgovornost prenositelja**

Članak 128.

\(1\) Prenositelj odgovara primatelju za valjanost prenesenog ugovora.

\(2\) On mu ne jamči da će druga strana ispuniti svoje obveze iz
prenesenog ugovora, osim ako se na to posebno obvezao.

\(3\) On ne jamči drugoj strani da će primatelj ispuniti obveze iz
ugovora, osim ako se na to posebno obvezao.

**Prigovori**

Članak 129.

Druga strana može isticati primatelju sve prigovore iz prenesenog
ugovora, a i one koje ima iz drugih odnosa s njim, ali ne i prigovore
koje ima prema prenositelju.

##### Odsjek 8. UPUTA (ASIGNACIJA)

**I. POJAM UGOVORA**

Članak 130.

Uputom jedna osoba, uputitelj (asignant), ovlašćuje drugu osobu,
upućenika (asignata), da za njezin račun ispuni nešto određenoj trećoj
osobi, primatelju upute (asignataru), a ovoga ovlašćuje da to ispunjenje
primi u svoje ime.

**II. ODNOS PRIMATELJA UPUTE I UPUĆENIKA**

**Prihvat od strane upućenika**

Članak 131.

\(1\) Primatelj upute stječe pravo zahtijevati od upućenika ispunjenje
tek kad mu ovaj izjavi da prihvaća uputu.

\(2\) Prihvat upute ne može se opozvati.

**Prigovori upućenika**

Članak 132.

\(1\) Prihvatom upute nastaje između primatelja i upućenika obvezni
odnos nezavisan od odnosa između uputitelja i upućenika, a i odnosa
između uputitelja i primatelja upute.

\(2\) Upućenik koji je prihvatio uputu može isticati primatelju upute
samo prigovore koji se tiču valjanosti prihvata, prigovore koji se
temelje na sadržaju prihvata ili na sadržaju same upute, te prigovore
koje ima osobno prema njemu.

**Prijenos upute**

Članak 133.

\(1\) Primatelj može uputu prenijeti na drugog i prije prihvata od
upućenika, a ovaj je može prenijeti dalje, osim kad iz same upute ili
posebnih okolnosti proizlazi da ona nije prenosiva.

\(2\) Ako je upućenik izjavio primatelju upute da prihvaća uputu,
prihvat ima učinak prema svim osobama na koje bi uputa bila uzastopce
prenesena.

\(3\) Ako je upućenik izjavio pribavitelju, na kojeg je primatelj upute
prenio uputu, da je prihvaća, on ne može pribavitelju isticati prigovore
koje ima prema primatelju upute osobno.

**Zastara**

Članak 134.

\(1\) Pravo primatelja upute da zahtijeva ispunjenje od upućenika
zastarijeva za godinu dana.

\(2\) Ako za ispunjenje nije određen rok, zastara počinje teći kad
upućenik prihvati uputu, a ako ju je on prihvatio prije nego što je dana
primatelju upute, onda kad ovome bude dana.

**III. ODNOS PRIMATELJA UPUTE I UPUTITELJA**

**Ako je primatelj upute vjerovnik uputitelja**

Članak 135.

\(1\) Vjerovnik nije dužan pristati na uputu koju mu je učinio dužnik
radi ispunjenja svoje obveze, ali je dužan o svom odbijanju odmah
obavijestiti dužnika, inače će mu odgovarati za štetu.

\(2\) Vjerovnik koji je pristao na uputu dužan je pozvati upućenika da
je ispuni.

**Uputa nije ispunjenje**

Članak 136.

\(1\) Kad je vjerovnik pristao na uputu učinjenu od njegova dužnika radi
ispunjenja obveze, ta obveza ne prestaje, ako nije drukčije ugovoreno,
ni njegovim pristankom na uputu, ni prihvatom od strane upućenika, nego
tek ispunjenjem od strane upućenika.

\(2\) Vjerovnik koji je pristao na uputu učinjenu od njegova dužnika
može zahtijevati od uputitelja da mu ispuni ono što mu duguje samo ako
nije dobio ispunjenje od upućenika u vrijeme određeno u uputi.

**Dužnost primatelja upute da obavijesti uputitelja**

Članak 137.

Ako upućenik ne prihvati uputu ili odbije ispunjenje koje mu zahtijeva
primatelj upute ili izjavi unaprijed da je neće ispuniti, primatelj
upute je dužan obavijestiti odmah uputitelja o tome, inače mu odgovara
za štetu.

**Odustanak od prihvaćene upute**

Članak 138.

Primatelj upute koji nije vjerovnik uputitelja i koji se ne želi
koristiti uputom može od nje odustati, čak i ako je već izjavio da je
prihvaća, ali je o tome dužan bez odgađanja obavijestiti uputitelja.

**Opoziv ovlaštenja danog primatelju upute**

Članak 139.

Uputitelj može opozvati ovlaštenje koje je uputom dao primatelju upute,
osim ako je uputu izdao radi ispunjenja nekoga svog duga prema njemu i
uopće ako je uputu izdao u njegovu interesu.

**IV. ODNOS UPUTITELJA I UPUĆENIKA**

**Ako je upućenik dužnik uputitelja**

Članak 140.

\(1\) Upućenik nije dužan prihvatiti uputu, čak i ako je dužnik
uputitelja, osim ako se na to obvezao.

\(2\) Ali kad je uputa izdana na temelju upućenikova duga uputitelju,
upućenik je dužan ispuniti je do iznosa toga duga, ako mu to ni po čemu
nije teže od ispunjenja obveze prema uputitelju.

\(3\) Ispunjenjem upute izdane na temelju upućenikova duga uputitelju,
upućenik se u istoj mjeri oslobađa svog duga prema uputitelju.

**Opoziv ovlaštenja danog upućeniku**

Članak 141.

\(1\) Uputitelj može opozvati ovlaštenje koje je uputom dao upućeniku,
sve dok ovaj ne izjavi primatelju upute da prihvaća uputu ili je ne
ispuni.

\(2\) On je može opozvati i kad je u uputi navedeno da je neopoziva te
kad bi se opozivom vrijeđala neka njegova obveza prema primatelju upute.

\(3\) Otvaranje stečaja nad imovinom uputitelja povlači po samom zakonu
opoziv upute, osim slučaja kad je upućenik prihvatio uputu prije
otvaranja stečaja, a i kad u času prihvaćanja nije znao niti je morao
znati za stečaj.

**V. SMRT I LIŠENJE POSLOVNE SPOSOBNOSTI**

Članak 142.

Smrt, odnosno prestanak pravne osobe uputitelja, primatelja upute ili
upućenika, a i lišenje poslovne sposobnosti nekoga od njih, nema
utjecaja na uputu.

**VI. UPUTA U OBLIKU PAPIRA NA DONOSITELJA**

Članak 143.

\(1\) Pisana uputa može biti izdana na donositelja.

\(2\) U tom slučaju svaki imatelj papira ima prema upućeniku položaj
primatelja upute.

\(3\) Odnosi koji uputom nastaju između primatelja upute i uputitelja
nastaju u ovom slučaju samo između svakog pojedinog imatelja papira i
osobe koja mu je papir ustupila.

**VII. UPUTA U OBLIKU PAPIRA NA IME I PO NAREDBI**

Članak 144.

Pisana uputa koja glasi na novac, na vrijednosne papire ili na
zamjenljive stvari može biti izdana na ime i s odredbom »po
naredbi«.[]{#_Toc214843715 .anchor}

#### Odjeljak 2. PROMJENE SADRŽAJA

##### Odsjek 1. OBNOVA (NOVACIJA)

**Pretpostavke**

Članak 145.

\(1\) Obnova nastaje ako se vjerovnik i dužnik suglase da postojeću
obvezu zamijene novom i ako nova obveza ima različitu glavnu činidbu ili
različitu pravnu osnovu.

\(2\) Sporazum vjerovnika i dužnika kojim se mijenja ili dodaje odredba
o roku, o mjestu ili načinu ispunjenja, zatim naknadni sporazum o
kamatama, ugovornoj kazni, osiguranju ispunjenja ili o kojoj drugoj
sporednoj odredbi, a i sporazum o izdavanju nove isprave o dugu ne
smatraju se obnovom.

\(3\) Izdavanje mjenice ili čeka zbog neke prijašnje obveze ne smatra se
obnovom, osim kad je to ugovoreno.

**Volja za obnovom**

Članak 146.

Obnova se ne predmnijeva, pa ako strane nisu izrazile namjeru da ugase
postojeću obvezu kad su stvarale novu, prijašnja obveza ne prestaje, već
postoji i dalje pored nove.

**Učinak obnove**

Članak 147.

\(1\) Ugovorom o obnovi prijašnja obveza prestaje, a nova nastaje.

\(2\) S prijašnjom obvezom prestaju i zalog i jamstvo, osim ako je s
jamcem ili zalogodavcem drukčije ugovoreno.

\(3\) Isto vrijedi i za ostala sporedna prava koja su bila vezana za
prijašnju obvezu.

**Nevaljanost i utrnuće prijašnje obveze**

Članak 148.

\(1\) Obnova je bez učinka ako je prijašnja obveza bila ništetna ili već
ugašena.

\(2\) Ako je prijašnja obveza bila samo pobojna, obnova je valjana ako
je to dužniku bilo poznato.

**Učinak poništaja**

Članak 149.

Kad je ugovor o obnovi poništen, smatra se da nije ni bilo obnove i da
prijašnja obveza nije ni prestala postojati.

##### 

##### 

##### 

##### 

##### Odsjek 2. NAGODBA

**Pojam**

Članak 150.

\(1\) Ugovorom o nagodbi osobe između kojih postoji spor ili
neizvjesnost o nekom pravnom odnosu, uzajamnim popuštanjima, prekidaju
spor, odnosno otklanjaju neizvjesnost i određuju svoja uzajamna prava i
obveze.

\(2\) Postoji neizvjesnost i kad je ostvarenje određenog prava
nesigurno.

**U čemu se sastoje uzajamna popuštanja**

Članak 151.

\(1\) Popuštanje se može sastojati, među ostalim, u djelomičnom ili
potpunom priznavanju nekog od zahtjeva druge strane ili u odricanju od
nekoga svog zahtjeva; u uzimanju na sebe neke nove obveze; u smanjenju
kamatne stope; u produljenju roka; u pristajanju na djelomične otplate;
u davanju prava na odustatninu.

\(2\) Popuštanje može biti uvjetno.

\(3\) Kad samo jedna strana popusti drugoj, na primjer, prizna pravo
druge strane, onda to nije nagodba, te ne podliježe pravilima o nagodbi.

**Sposobnost**

Članak 152.

Za sklapanje ugovora o nagodbi potrebna je sposobnost za raspolaganje
pravom koje je sadržaj nagodbe.

**Sadržaj**

Članak 153.

\(1\) Sadržaj nagodbe može biti svako pravo kojim se može raspolagati.

\(2\) Valjana je nagodba o imovinskim posljedicama kaznenog djela.

\(3\) Ne mogu biti sadržajem nagodbe sporovi koji se tiču statusnih
odnosa.

**Primjena odredaba o dvostranoobveznim ugovorima**

Članak 154.

\(1\) Za ugovor o nagodbi vrijede opće odredbe o dvostranoobveznim
ugovorima, ako za taj ugovor nije što drugo predviđeno.

\(2\) Kad pod nazivom nagodbe ugovaratelji sklope neki drugi pravni
posao, na njihove se odnose ne primjenjuju odredbe zakona koje vrijede
za nagodbu, već one koje vrijede za stvarno sklopljeni posao.

**Prekomjerno oštećenje**

Članak 155.

Zbog prekomjernog oštećenja ne može se zahtijevati poništaj nagodbe.

**Učinak nagodbe prema jamcima i zalogodavcima**

Članak 156.

\(1\) Ako je nagodbom učinjena obnova obveze, jamac se oslobađa
odgovornosti za njezino ispunjenje, a prestaje i zalog koji je dao netko
treći.

\(2\) Jamac i treći koji je dao svoju stvar u zalog ostaju i nadalje u
obvezi, a njihova odgovornost može biti smanjena nagodbom, ali ne i
povećana, osim ako su se suglasili s nagodbom.

\(3\) Kad dužnik nagodbom prizna spornu tražbinu, jamac i zalogodavac
zadržavaju pravo da istaknu vjerovniku prigovore kojih se dužnik
nagodbom odrekao.

**Nagodba o nevaljanom pravnom poslu**

Članak 157.

\(1\) Valjana je nagodba o pravnom poslu čiji je poništaj mogla tražiti
jedna strana, ako je ona u času sklapanja nagodbe znala za tu mogućnost.

\(2\) Ništetna je nagodba o ništetnom pravnom poslu i kad su
ugovaratelji znali za ništetnost i htjeli je nagodbom otkloniti.

**Ništetnost nagodbe**

Članak 158.

\(1\) Nagodba je ništetna ako je zasnovana na pogrešnom vjerovanju obaju
ugovaratelja da postoji pravni odnos koji ustvari ne postoji, i ako bez
toga pogrešnog vjerovanja ne bi među njima bilo ni spora ni
neizvjesnosti.

\(2\) Isto vrijedi i kad se pogrešno vjerovanje obaju ugovaratelja
odnosi na činjenice.

\(3\) Odricanje od ove ništetnosti nema pravnog učinka i ono što je dano
na ime ispunjenja obveza iz takve nagodbe može se tražiti natrag.

**Ništetnost jedne odredbe nagodbe**

Članak 159.

Odredbe nagodbe čine cjelinu, te ako je jedna odredba ništetna, cijela
nagodba je ništetna, osim kad se iz same nagodbe vidi da se ona sastoji
od neovisnih dijelova.

### Glava VII. PRESTANAK OBVEZA

#### Odjeljak 1. OPĆE PRAVILO

Članak 160.

\(1\) Obveza prestaje suglasnošću volja sudionika u obveznom odnosu,
ispunjenjem i u drugim zakonom određenim slučajevima.

\(2\) Prestankom glavne obveze gase se jamstvo, zalog i druga sporedna
prava.

#### Odjeljak 2. ISPUNJENJE

##### Odsjek 1. OPĆA PRAVILA O ISPUNJENJU

**I. TKO MOŽE ISPUNITI I TROŠKOVI ISPUNJENJA**

** Ispunjenje od strane dužnika ili treće osobe**

Članak 161.

\(1\) Obvezu može ispuniti ne samo dužnik nego i treća osoba.

\(2\) Vjerovnik je dužan primiti ispunjenje od svake osobe koja ima neki
pravni interes da obveza bude ispunjena, čak i kad se dužnik protivi tom
ispunjenju.

\(3\) Vjerovnik je dužan primiti ispunjenje od treće osobe ako je dužnik
s tim suglasan, osim kad prema ugovoru ili naravi obveze ovu treba
ispuniti dužnik osobno.

\(4\) Vjerovnik može primiti ispunjenje od treće osobe bez dužnikova
znanja, pa i u slučaju kad ga je dužnik obavijestio da ne pristaje da
treći ispuni njegovu obvezu.

\(5\) Ali ako mu je dužnik ponudio da sam ispuni odmah svoju obvezu,
vjerovnik ne može primiti ispunjenje od treće osobe.

**Ispunjenje poslovno nesposobnog**

Članak 162.

\(1\) I poslovno nesposobni dužnik može pravovaljano ispuniti obvezu,
ako je njezino postojanje nesumnjivo i ako je dospjela.

\(2\) Ali se može osporavati ispunjenje ako je takva osoba isplatila
zastarjeli dug ili dug koji potječe iz igre ili oklade.

**Troškovi ispunjenja**

Članak 163.

Troškove ispunjenja snosi dužnik, ako ih nije prouzročio vjerovnik.

**II. KOME SE MOŽE ISPUNITI OBVEZA**

**Ovlaštena osoba**

Članak 164.

\(1\) Obveza se mora ispuniti vjerovniku ili osobi određenoj zakonom,
sudskom odlukom, ugovorom između vjerovnika i dužnika ili onoj koju
odredi vjerovnik.

\(2\) Ispunjenje je pravovaljano i kad je učinjeno trećoj osobi, ako ga
je vjerovnik naknadno odobrio ili ako se njime koristio.

**Ispunjenje poslovno nesposobnom vjerovniku**

Članak 165.

\(1\) Obveza ispunjena poslovno nesposobnom vjerovniku oslobađa dužnika
samo ako je to bilo korisno za vjerovnika ili se predmet ispunjenja još
nalazi kod njega.

\(2\) Poslovno nesposoban vjerovnik može odobriti, pošto postane
poslovno sposoban, ispunjenje koje je primio u vrijeme svoje poslovne
nesposobnosti.

**III. PREDMET ISPUNJENJA**

**Sadržaj obveze**

Članak 166.

\(1\) Ispunjenje se sastoji u izvršenju onoga što čini sadržaj obveze,
te niti ga dužnik može ispuniti nečim drugim, niti vjerovnik može
zahtijevati nešto drugo.

\(2\) Nema pravovaljanog ispunjenja ako ono što je dužnik predao kao
dugovanu stvar, a vjerovnik kao takvu primio, to uistinu nije, i
vjerovnik ima pravo vratiti ono što mu je predano i zahtijevati dugovanu
stvar.

**Zamjena ispunjenja**

Članak 167.

\(1\) Obveza prestaje ako vjerovnik u sporazumu s dužnikom primi nešto
drugo umjesto onoga što mu se duguje.

\(2\) U tom slučaju dužnik odgovara isto kao prodavatelj za materijalne
i pravne nedostatke stvari dane umjesto onoga što je dugovao.

\(3\) Ali vjerovnik umjesto zahtjeva po osnovi odgovornosti dužnika za
materijalne ili pravne nedostatke stvari može zahtijevati od dužnika,
ali ne više od jamca, ispunjenje prvotne tražbine i naknadu štete.

**Predaja radi prodaje**

Članak 168.

Ako je dužnik predao vjerovniku stvar ili koje drugo pravo da ih proda i
da iz postignutog iznosa naplati svoju tražbinu, a ostatak mu preda,
obveza prestaje tek kad se vjerovnik naplati iz postignutog iznosa.

**Djelomično ispunjenje**

Članak 169.

\(1\) Vjerovnik nije dužan primiti djelomično ispunjenje, osim ako narav
obveze drukčije ne nalaže.

\(2\) Ali je vjerovnik dužan primiti djelomično ispunjenje novčane
obveze, osim ako ima poseban interes da ga odbije.

**Obveza davanja stvari određenih po rodu**

Članak 170.

\(1\) Ako su stvari određene samo po rodu, dužnik je dužan dati stvari
barem srednje kakvoće.

\(2\) Ali ako mu je bila poznata namjena stvari, dužan je dati stvari
odgovarajuće kakvoće.

**IV. URAČUNAVANJE ISPUNJENJA**

**Red uračunavanja**

Članak 171.

\(1\) Kad između istih osoba postoji više istorodnih obveza, pa ono što
dužnik ispuni nije dovoljno da bi se mogle namiriti sve, onda će se, ako
o tome ne postoji sporazum vjerovnika i dužnika, uračunavanje obaviti
onim redom koji odredi dužnik najkasnije prilikom ispunjenja.

\(2\) Kad nema dužnikove izjave o uračunavanju, obveze se namiruju redom
kako je koja dospjela za ispunjenje.

\(3\) Ako je više obveza istodobno dospjelo, prvo se namiruju one koje
su najmanje osigurane, a kad su sve podjednako osigurane, prvo se
namiruju one koje su dužniku najtegotnije.

\(4\) Ako su u svemu naprijed rečenom obveze jednake, namiruju se redom
kako su nastale, a ako su istodobno nastale, ono što je dano na ime
ispunjenja raspoređuje se na sve obveze razmjerno njihovim iznosima.

**Uračunavanje kamata i troškova**

Članak 172.

Ako dužnik pored glavnice duguje i kamate i troškove, prvo se namiruju
troškovi, zatim kamate i napokon glavnica.

**V. VRIJEME ISPUNJENJA**

**Određivanje roka**

Članak 173.

\(1\) Dužnik je dužan ispuniti obvezu u roku koji je predviđen ugovorom.

\(2\) Ako rok ispunjenja nije predviđen ugovorom, dužnik je dužan
ispuniti obvezu u roku koji je predviđen zakonom.

\(3\) Ako rok nije određen ni ugovorom niti zakonom, a cilj posla, narav
obveze i ostale okolnosti ne zahtijevaju stanovit rok za ispunjenje,
vjerovnik može zahtijevati odmah ispunjenje obveze, a dužnik sa svoje
strane može zahtijevati od vjerovnika da odmah primi ispunjenje.

**Novčana obveza kod trgovačkih ugovora**

Članak 174.

Prestao vrijediti ali imamo [Zakon o rokovima ispunjenja novčanih
obveza](http://www.zakon.hr/z/514/Zakon-o-rokovima-ispunjenja-nov%C4%8Danih-obveza)
iz NN 125/11. koji je prestao vrijediti pa sad imamo: [Zakon o
financijskom poslovanju i predstečajnoj
nagodbi](http://www.zakon.hr/z/543/Zakon-o-financijskom-poslovanju-i-predste%C4%8Dajnoj-nagodbi)
iz NN 108/12

**Pravo na ispunjenje prije roka**

Članak 175.

\(1\) Kad je rok ugovoren isključivo u interesu dužnika, on ima pravo
ispuniti obvezu i prije ugovorenog roka, ali je dužan obavijestiti
vjerovnika o svojoj namjeri i paziti da to ne bude u nevrijeme.

\(2\) U ostalim slučajevima, kad dužnik ponudi ispunjenje prije roka,
vjerovnik može odbiti ispunjenje, a može ga i primiti i zadržati pravo
na naknadu štete, ako o tome bez odgađanja obavijesti dužnika.

\(3\) Vjerovnik ima pravo zahtijevati ispunjenje prije roka ako mu
dužnik nije dao obećano osiguranje ili ako na njegov zahtjev nije
dopunio osiguranje smanjeno bez njegove krivnje, te kad je rok ugovoren
isključivo u njegovu interesu.

**Kad je određivanje roka ostavljeno jednoj strani**

Članak 176.

Kad je određivanje vremena ispunjenja ostavljeno na volju vjerovnika ili
dužnika, druga strana može, ako ovlaštenik ne odredi rok ni poslije
opomene, zahtijevati od suda da odredi primjeren rok za ispunjenje.

**Plaćanje putem banke ili poštom**

Članak 177.

\(1\) Ako se plaća posredovanjem banke ili druge pravne osobe kod koje
se vodi račun vjerovnika, smatrat će se, ako ugovorne strane nisu
drukčije odredile, da je dug namiren kad banci, odnosno spomenutoj
pravnoj osobi stigne novčana doznaka u korist vjerovnika ili nalog
(virman) dužnikove banke, odnosno druge pravne osobe da odobri računu
vjerovnika iznos naznačen u nalogu.

\(2\) Ako je ugovoreno plaćanje poštom, smatra se da su se strane
suglasile da je uplatom dugovanog iznosa pošti dužnik namirio svoju
obvezu prema vjerovniku, a ako takav način plaćanja nije ugovoren, dug
je namiren kad vjerovnik primi novčanu doznaku.

\(3\) Ako je posebnim propisom ili ugovorom predviđeno plaćanje čekovnom
uplatnicom na određeni račun, smatra se da su se strane suglasile da je
isplata obavljena onda kad dužnik uplati dugovani iznos čekovnom
uplatnicom u korist označenog računa.

**VI. MJESTO ISPUNJENJA**

**Opća pravila**

Članak 178.

\(1\) Dužnik je dužan ispuniti obvezu, a vjerovnik primiti ispunjenje, u
mjestu određenom pravnim poslom ili zakonom.

\(2\) Kad mjesto ispunjenja nije određeno, a ne može se odrediti ni po
cilju posla, naravi obveze ili ostalim okolnostima, obveza se ispunjava
u mjestu u kojem je dužnik u vrijeme nastanka obveze imao svoje
sjedište, odnosno prebivalište, a u nedostatku prebivališta, svoje
boravište.

\(3\) Ali ako dužnik ima više jedinica u raznim mjestima, mjestom
ispunjenja smatra se sjedište jedinice koja treba obaviti radnje nužne
za ispunjenje obveze, ako je vjerovniku ta okolnost pri sklapanju
ugovora bila poznata ili morala biti poznata.

**Mjesto ispunjenja novčanih obveza**

Članak 179.

\(1\) Novčane obveze ispunjavaju se u mjestu u kojem vjerovnik ima
sjedište, odnosno prebivalište, a u nedostatku prebivališta, boravište.

\(2\) Ako se plaća virmanom, novčane obveze ispunjavaju se u sjedištu
pravne osobe kod koje se vode vjerovnikova novčana sredstva.

\(3\) Ako je vjerovnik promijenio mjesto u kojem je imao svoje sjedište,
odnosno prebivalište u vrijeme kad je obveza nastala te su zbog toga
povećani troškovi ispunjenja, to povećanje pada na teret vjerovnika.

**VII. PRIZNANICA**

**Izdavanje**

Članak 180.

\(1\) Tko ispuni obvezu potpuno ili djelomično, ima pravo zahtijevati da
mu vjerovnik o tome izda priznanicu o svom trošku.

\(2\) Dužnik koji je novčanu obvezu isplatio preko banke ili pošte može
zahtijevati da mu vjerovnik izda priznanicu samo ako za to ima opravdan
razlog.

\(3\) Ako vjerovnik odbije izdati priznanicu, dužnik može položiti kod
suda objekt svoje obveze.

**Predmnjeve**

Članak 181.

\(1\) Ako je izdana priznanica o isplaćenoj glavnici, predmnijeva se da
su isplaćene i kamate i sudski i drugi troškovi, ako ih je bilo.

\(2\) Isto tako, ako dužnik povremenih davanja, kao što su zakupnine, i
drugih tražbina koje se povremeno obračunavaju, kao što su, primjerice,
ona koja nastaju utroškom električne energije ili vode, ili uporabom
telefona, ima priznanicu da je isplatio kasnije dospjelu tražbinu,
predmnijeva se da je isplatio i ona koja su prije dospjela.

**VIII. VRAĆANJE OBVEZNICE**

Članak 182.

\(1\) Kad potpuno ispuni obvezu, dužnik može, pored priznanice,
zahtijevati od vjerovnika da mu vrati obveznicu.

\(2\) Kad vjerovnik ne vrati obveznicu, dužnik ima pravo zahtijevati da
mu vjerovnik izda ispravu o prestanku obveze s ovjerovljenim potpisom.

\(3\) Dužnik koji je ispunio obvezu samo djelomično ima pravo
zahtijevati da se to ispunjenje zabilježi na obveznici.

##### Odsjek 2. ZAKAŠNJENJE

**I. ZAKAŠNJENJE DUŽNIKA**

**Kad dužnik dolazi u zakašnjenje**

Članak 183.

\(1\) Dužnik dolazi u zakašnjenje kad ne ispuni obvezu u roku određenom
za ispunjenje.

\(2\) Ako rok za ispunjenje nije određen, dužnik dolazi u zakašnjenje
kad ga vjerovnik pozove da ispuni obvezu, usmeno ili pisano,
izvansudskom opomenom ili započinjanjem nekog postupka čiji je cilj da
se postigne ispunjenje obveze.

**II. ZAKAŠNJENJE VJEROVNIKA**

**Kad vjerovnik dolazi u zakašnjenje**

Članak 184.

\(1\) Vjerovnik dolazi u zakašnjenje ako bez osnovanog razloga odbije
primiti ispunjenje ili ga svojim ponašanjem spriječi.

\(2\) Vjerovnik dolazi u zakašnjenje i kad je spreman primiti ispunjenje
dužnikove istodobne obveze, ali ne nudi ispunjenje svoje dospjele
obveze.

\(3\) Vjerovnik ne dolazi u zakašnjenje ako dokaže da u vrijeme ponude
ispunjenja, ili u vrijeme određeno za ispunjenje, dužnik nije mogao
ispuniti svoju obvezu.

**Učinci vjerovnikova zakašnjenja**

Članak 185.

\(1\) Dolaskom vjerovnika u zakašnjenje prestaje zakašnjenje dužnika, i
na vjerovnika prelazi rizik slučajne propasti ili oštećenja stvari.

\(2\) Od dana vjerovnikova zakašnjenja prestaju teći kamate.

\(3\) Vjerovnik u zakašnjenju dužan je naknaditi dužniku štetu nastalu
zbog zakašnjenja za koje odgovara, a i troškove oko daljnjeg čuvanja
stvari.

##### Odsjek 3. POLAGANJE I PRODAJA DUGOVANE STVARI

**Polaganje**

Članak 186.

\(1\) Kad je vjerovnik u zakašnjenju ili je nepoznat, ili kad je
neizvjesno tko je vjerovnik, ili gdje se nalazi, ili kad je vjerovnik
poslovno nesposoban, a nema zastupnika, dužnik može za vjerovnika
položiti dugovanu stvar kod suda ili kod za to zakonom ovlaštene osobe.

\(2\) Isto pravo pripada i trećim osobama koje imaju pravni interes da
obveza bude ispunjena.

\(3\) O polaganju dužnik je dužan obavijestiti vjerovnika ako zna za
njega i za njegovo boravište.

**Mjesto polaganja**

Članak 187.

\(1\) Dugovana stvar se polaže kod stvarno nadležnog suda ili kod
zakonom ovlaštene osobe u mjestu ispunjenja, osim ako razlozi
ekonomičnosti ili narav posla zahtijevaju da se polaganje obavi u mjestu
gdje se stvar nalazi.

\(2\) Svaki drugi stvarno nadležan sud, odnosno zakonom ovlaštena osoba
mora primiti stvar u polog, a dužnik je dužan dati naknadu vjerovniku,
ako je ovaj polaganjem kod drugog suda, odnosno druge zakonom ovlaštene
osobe pretrpio štetu.

**Predaja na čuvanje drugoj osobi**

Članak 188.

\(1\) Kad je objekt obveze neka stvar koja se ne može čuvati u sudskom
pologu, dužnik može zahtijevati od suda da odredi osobu kojoj će predati
stvar da je čuva o trošku i za račun vjerovnika.

\(2\) U slučaju obveze iz trgovačkog ugovora, predaja takve stvari
javnom skladištu na čuvanje za račun vjerovnika ima učinak polaganja kod
suda.

\(3\) O predaji na čuvanje dužnik je dužan obavijestiti vjerovnika.

**Uzimanje položene stvari natrag**

Članak 189.

\(1\) Dužnik može uzeti natrag položenu stvar.

\(2\) O uzimanju stvari dužnik je dužan obavijestiti vjerovnika.

\(3\) Pravo dužnika da uzme položenu stvar prestaje kad dužnik u pisanom
obliku izjavi sudu, odnosno zakonom ovlaštenoj osobi da se odriče toga
prava, kad vjerovnik izjavi da prima položenu stvar, a i kad bude
utvrđeno pravomoćnom odlukom da polaganje udovoljava uvjetima urednog
ispunjenja.

**Učinak polaganja**

Članak 190.

\(1\) Polaganjem dugovane stvari dužnik se oslobađa obveze u trenutku
polaganja.

\(2\) Ako je dužnik bio u zakašnjenju, njegovo zakašnjenje prestaje.

\(3\) Od trenutka kad je stvar položena rizik slučajne propasti ili
oštećenja stvari prelazi na vjerovnika.

\(4\) Od dana polaganja prestaju teći kamate.

\(5\) Ako dužnik uzme natrag položenu stvar, smatra se kao da nije bilo
polaganja, a njegovi sudužnici i jamci ostaju u obvezi.

**Troškovi polaganja**

Članak 191.

Troškove pravovaljanog i neopozvanog polaganja snosi vjerovnik ako
prelaze troškove ispunjenja što ih je dužan snositi dužnik.

**Prodaja umjesto polaganja stvari**

Članak 192.

\(1\) Ako stvar nije prikladna za čuvanje ili ako su za njezino čuvanje
ili održavanje potrebni troškovi nerazmjerni s njezinom vrijednošću,
dužnik je može prodati na javnoj prodaji u mjestu određenom za
ispunjenje, ili nekom drugom mjestu ako je to u interesu vjerovnika, a
postignuti iznos, nakon odbitka troškova prodaje, položiti kod suda ili
za to zakonom ovlaštene osobe.

\(2\) Ako stvar ima tekuću cijenu ili ako je male vrijednosti u
usporedbi s troškovima javne prodaje, dužnik je može prodati iz slobodne
ruke.

\(3\) Ako je stvar takva da može brzo propasti ili se pokvariti, dužnik
je dužan prodati je bez odgađanja na najpogodniji način.

\(4\) U svakom slučaju dužnik je dužan obavijestiti vjerovnika o
namjeravanoj prodaji kad god je to moguće, a nakon prodaje o postignutoj
cijeni i njezinu polaganju kod suda, odnosno kod zakonom ovlaštene
osobe.

**Predaja stvari vjerovniku**

Članak 193.

Sud će predati vjerovniku položenu stvar pod uvjetima što ih je dužnik
postavio.

**Prodaja radi pokrića troškova čuvanja**

Članak 194.

\(1\) Ako troškovi čuvanja ne budu isplaćeni u razumnom roku, sud će u
izvanparničnom postupku, na zahtjev čuvara, narediti da se stvar proda i
odrediti način prodaje.

\(2\) Od iznosa dobivenog prodajom odbit će se troškovi prodaje i
troškovi čuvanja, a ostatak, za vjerovnika, položit će se kod suda ili
kod zakonom ovlaštene osobe.

#### Odjeljak 3. OSTALI NAČINI PRESTANKA OBVEZA

##### Odsjek 1. PRIJEBOJ (KOMPENZACIJA)

**Opće pretpostavke**

Članak 195.

Dužnik može prebiti tražbinu s protutražbinom vjerovnika, ako obje
tražbine glase na novac ili druge zamjenljive stvari istog roda i iste
kakvoće i ako su obje dospjele.

**Izjava o prijeboju**

Članak 196.

\(1\) Prijeboj ne nastaje čim se ispune pretpostavke za to, nego tek
izjavom o prijeboju.

\(2\) Nakon izjave o prijeboju smatra se da je učinak prijeboja nastao
onoga trenutka kad su se ispunile pretpostavke za to.

**Odsutnost uzajamnosti**

Članak 197.

\(1\) Dužnik ne može prebiti ono što duguje vjerovniku s onim što
vjerovnik duguje njegovu jamcu.

\(2\) Ali jamac može prebiti dužnikove obveze prema vjerovniku s
dužnikovom tražbinom prema vjerovniku.

\(3\) Tko je dao svoju stvar u zalog za tuđu obvezu, može zahtijevati od
vjerovnika da mu vrati založenu stvar kad se udovolji pretpostavkama za
prestanak te obveze prijebojem te kad vjerovnik propusti svojom krivnjom
obaviti prijeboj.

**Zastarjela tražbina**

Članak 198.

\(1\) Dug se može prebiti sa zastarjelom tražbinom samo ako ona još nije
bila zastarjela u času kad su se stekle pretpostavke prijeboja.

\(2\) Ako su pretpostavke prijeboja nastale pošto je jedna od tražbina
zastarjela, prijeboj ne nastaje ako je dužnik zastarjele tražbine
istakao prigovor zastare.

**Prijeboj s ustupljenom tražbinom**

Članak 199.

\(1\) Dužnik ustupljene tražbine može prebiti primatelju one svoje
tražbine koje je do obavijesti o ustupu mogao prebiti ustupitelju.

\(2\) On mu može prebiti i one svoje tražbine prema ustupitelju koje je
stekao prije obavijesti o ustupu, a čiji rok za ispunjenje nije bio
dospio u času kad je obaviješten o ustupu, ali samo ako taj rok pada
prije roka za ispunjenje ustupljene tražbine ili u isto vrijeme.

\(3\) Dužnik koji je bez ograde izjavio primatelju da pristaje na ustup
ne može mu više prebiti nikakve svoje tražbine prema ustupitelju.

\(4\) Ako je ustupljena tražbina upisana u javne knjige, dužnik može
učiniti prijeboj primatelju samo ako je njegova tražbina upisana kod
ustupljene tražbine ili ako je primatelj obaviješten prilikom ustupanja
o postojanju te tražbine.

**Slučajevi kad je prijeboj isključen**

Članak 200.

Ne može prestati prijebojem:

1\) tražbina koja se ne može zaplijeniti,

2\) tražbina stvari ili vrijednosti koje su dužniku bile dane na čuvanje
ili posudbu, ili koje je dužnik uzeo bespravno ili ih bespravno zadržao,

3\) tražbina nastala namjernim prouzročenjem štete,

4\) tražbina naknade štete nanesene oštećenjem zdravlja ili
prouzročenjem smrti,

5\) tražbina koja potječe iz zakonske obveze uzdržavanja.

**Zabrana na tražbinu druge strane**

Članak 201.

Dužnik ne može obaviti prijeboj ako je njegova tražbina dospjela tek
pošto je netko treći stavio zabranu na vjerovnikovu tražbinu prema
njemu.

**Uračunavanje prijebojem**

Članak 202.

Kad između dviju osoba postoji više obveza koje mogu prestati
prijebojem, prijeboj će se obaviti po pravilima koja vrijede za
uračunavanje ispunjenja.

##### Odsjek 2. OTPUST DUGA

**Sporazum**

Članak 203.

\(1\) Obveza prestaje kad vjerovnik izjavi dužniku da neće zahtijevati
njezino ispunjenje, a dužnik se s tim suglasi.

\(2\) Za pravovaljanost toga sporazuma nije potrebno da bude sklopljen u
obliku u kojem je sklopljen posao iz kojega je obveza nastala.

**Odricanje od sredstava osiguranja**

Članak 204.

Vraćanje zaloga i odricanje od drugih sredstava kojima je bilo osigurano
ispunjenje obveze ne znači vjerovnikovo odricanje od prava zahtijevati
njezino ispunjenje.

**Otpust duga jamcu**

Članak 205.

\(1\) Otpust duga jamcu ne oslobađa glavnog dužnika, a otpust duga
glavnom dužniku oslobađa jamca.

\(2\) Kad ima više jamaca, pa vjerovnik oslobodi jednog od njih, ostali
ostaju u obvezi, ali se njihova obveza smanjuje za dio koji otpada na
oslobođenog jamca.

**Opći otpust dugova**

Članak 206.

Opći otpust dugova gasi sve vjerovnikove tražbine prema dužniku, osim
onih za koje vjerovnik nije znao da postoje u trenutku otpusta.

##### Odsjek 3. SJEDINJENJE

Članak 207.

\(1\) Obveza prestaje sjedinjenjem kad jedna te ista osoba postane i
vjerovnik i dužnik.

\(2\) Kad jamac postane vjerovnik, obveza glavnog dužnika ne prestaje.

\(3\) Obveza upisana u javnoj knjizi prestaje sjedinjenjem tek kad se
izvrši upis brisanja.

##### Odsjek 4. NEMOGUĆNOST ISPUNJENJA

**Prestanak obveze**

Članak 208.

\(1\) Obveza prestaje kad njezino ispunjenje postane nemoguće zbog
okolnosti zbog kojih dužnik ne odgovara.

\(2\) Dužnik mora dokazati okolnosti koje isključuju njegovu
odgovornost.

**Kad su objekt obveze stvari određene po rodu**

Članak 209.

\(1\) Ako su objekt obveze stvari određene po rodu, obveza ne prestaje
čak i kad sve što dužnik ima od takvih stvari propadne zbog okolnosti za
koje on ne odgovara.

\(2\) Ali kad su objekt obveze stvari određene po rodu koje se imaju
uzeti iz određene mase tih stvari, obveza prestaje kad propadne cijela
ta masa.

**Ustupanje prava prema trećemu odgovornom za nemogućnost ispunjenja**

Članak 210.

Dužnik određene stvari koji je oslobođen svoje obveze zbog nemogućnosti
ispunjenja dužan je ustupiti vjerovniku pravo koje bi imao prema trećoj
osobi zbog nastale nemogućnosti.

##### Odsjek 5. PROTEK VREMENA, OTKAZ

**Rok u trajnom obveznom odnosu**

Članak 211.

Trajni obvezni odnos s određenim rokom trajanja prestaje kad rok
istekne, osim kad je ugovoreno ili zakonom određeno da se poslije isteka
roka obvezni odnos produljuje za neodređeno vrijeme, ako ne bude
pravodobno otkazan.

**Otkaz trajnoga obveznog odnosa**

Članak 212.

\(1\) Ako trajanje obveznog odnosa nije određeno, svaka ga strana može
okončati otkazom.

\(2\) Otkaz mora biti dostavljen drugoj strani.

\(3\) Otkaz se može dati u svako doba, samo ne u nevrijeme.

\(4\) Otkazani obvezni odnos prestaje kad istekne otkazni rok određen
ugovorom, a ako takav rok nije određen ugovorom, odnos prestaje nakon
isteka roka određenog zakonom ili običajem, odnosno istekom primjerenog
roka.

\(5\) Strane mogu ugovoriti da će njihov obvezni odnos prestati samom
dostavom otkaza, ako za određeni slučaj zakon ne naređuje što drugo.

\(6\) Vjerovnik ima pravo zahtijevati od dužnika ono što je dospjelo
prije nego što je obveza prestala protekom roka ili otkazom.

##### Odsjek 6. SMRT

Članak 213.

Smrću dužnika ili vjerovnika prestaje obveza samo ako je nastala s
obzirom na osobna svojstva koje od ugovornih strana ili osobne
sposobnosti dužnika.

#### Odjeljak 4. ZASTARA

##### Odsjek 1. OPĆE ODREDBE

**Opće pravilo**

Članak 214.

\(1\) Zastarom prestaje pravo zahtijevati ispunjenje obveze.

\(2\) Zastara nastupa kad protekne zakonom određeno vrijeme u kojem je
vjerovnik mogao zahtijevati ispunjenje obveze.

\(3\) Sud se neće obazirati na zastaru ako se dužnik nije na nju pozvao.

**Kad zastara počinje teći**

Članak 215.

\(1\) Zastara počinje teći prvog dana poslije dana kad je vjerovnik imao
pravo zahtijevati ispunjenje obveze, ako zakonom za pojedine slučajeve
nije što drugo propisano.

\(2\) Ako se obveza sastoji u tome da se nešto ne učini, da se propusti
ili trpi, zastara počinje teći prvog dana poslije dana kad je dužnik
postupio protivno obvezi.

**Nastupanje zastare**

Članak 216.

Zastara nastupa kad istekne posljednji dan zakonom određenog vremena.

**Uračunavanje prednikova vremena**

Članak 217.

U vrijeme zastare računa se i vrijeme koje je proteklo u korist
dužnikovih prednika.

**Zabrana promjene roka zastare**

Članak 218.

\(1\) Pravnim poslom ne smije se odrediti dulje ili kraće vrijeme
zastare od onoga vremena koje je određeno zakonom.

\(2\) Pravnim poslom ne smije se odrediti da zastara neće teći za neko
vrijeme.

**Odricanje od zastare**

Članak 219.

Dužnik se ne može odreći zastare prije nego što protekne vrijeme
određeno za zastaru.

**Pisano priznanje i osiguranje zastarjele obveze**

Članak 220.

\(1\) Pisano priznanje zastarjele obveze smatra se odricanjem od
zastare.

\(2\) Isti učinak ima davanje zaloga ili kojega drugog osiguranja za
zastarjelu obvezu.

**Učinak ispunjenja zastarjele obveze**

Članak 221.

Ako dužnik ispuni zastarjelu obvezu, nema pravo zahtijevati da mu se
vrati ono što je dao, čak i ako nije znao da je obveza zastarjela.

**Vjerovnik čija je tražbina osigurana**

Članak 222.

\(1\) Kad protekne vrijeme zastare, vjerovnik čija je tražbina osigurana
zalogom ili hipotekom može se namiriti samo iz opterećene stvari ako je
drži u rukama ili ako je njegovo pravo upisano u javnoj knjizi.

\(2\) Međutim, zastarjela tražbina kamata i drugih povremenih davanja ne
može se namiriti ni iz opterećene stvari.

**Sporedne tražbine**

Članak 223.

Kad zastari glavna tražbina, zastarjele su i sporedne tražbine, kao što
su tražbine kamata, plodova, troškova i ugovorne kazne.

**Kad se ne primjenjuju pravila o zastari**

Članak 224.

Pravila o zastari ne primjenjuju se u slučajevima kad su u zakonu
određeni rokovi za podnošenje tužbe ili izvršenje određene radnje pod
prijetnjom gubitka prava.

##### Odsjek 2. VRIJEME POTREBNO ZA ZASTARU

**Opći rok zastare**

Članak 225.

Tražbine zastarijevaju za pet godina ako zakonom nije određen neki drugi
rok zastare.

**Povremene tražbine**

Članak 226.

\(1\) Tražbine povremenih davanja koja dospijevaju godišnje ili u kraćim
razdobljima, pa bilo da se radi o sporednim povremenim tražbinama, kao
što je tražbina kamata, bilo da se radi o takvim povremenim tražbinama u
kojima se iscrpljuje samo pravo, kao što je tražbina uzdržavanja,
zastarijevaju za tri godine od dospjelosti svakoga pojedinog davanja.

\(2\) Isto vrijedi za anuitete kojima se u jednakim unaprijed određenim
povremenim iznosima otplaćuju glavnica i kamate, ali ne vrijedi za
otplate u obrocima i druga djelomična ispunjenja.

**Zastara prava**

Članak 227.

\(1\) Pravo iz kojega proistječu povremene tražbine zastarijeva za pet
godina, računajući od dospjelosti najstarije neispunjene tražbine.

\(2\) Kad zastari pravo iz kojega proistječu povremene tražbine,
vjerovnik gubi pravo ne samo da zahtijeva buduća povremena davanja nego
i povremena davanja koja su dospjela prije te zastare.

\(3\) Ne može zastarjeti pravo na uzdržavanje određeno zakonom.

**Međusobne tražbine iz trgovačkih ugovora o prometu robe i usluga**

Članak 228.

\(1\) Međusobne tražbine iz trgovačkih ugovora o prometu robe i usluga,
odnosno ugovora koje sklope trgovac i osoba javnog prava o prometu robe
i usluga te tražbine naknade za izdatke učinjene u vezi s tim ugovorima
zastarijevaju za tri godine.

\(2\) Zastara teče odvojeno za svaku isporuku robe, izvršeni rad ili
uslugu.

**Zakupnina i najamnina**

Članak 229.

Tražbina zakupnine i najamnine, bilo da je određeno da se plaća
povremeno, bilo u jednom ukupnom iznosu, zastarijeva za tri godine.

**Naknada štete**

Članak 230.

\(1\) Tražbina naknade štete zastarijeva za tri godine otkad je
oštećenik doznao za štetu i za osobu koja je štetu učinila.

\(2\) U svakom slučaju ta tražbina zastarijeva za pet godina otkad je
šteta nastala.

\(3\) Tražbina naknade štete nastale povredom ugovorne obveze
zastarijeva za vrijeme određeno za zastaru te obveze.

**Naknada štete prouzročene kaznenim djelom**

Članak 231.

\(1\) Kad je šteta prouzročena kaznenim djelom, a za kazneni progon je
predviđen dulji rok zastare, zahtjev za naknadu štete prema odgovornoj
osobi zastarijeva kad istekne vrijeme određeno za zastaru kaznenog
progona.

\(2\) Prekid zastare kaznenog progona povlači za sobom i prekid zastare
zahtjeva za naknadu štete.

\(3\) Isto vrijedi i za zastoj zastare.

**Jednogodišnji rok zastare**

Članak 232.

\(1\) Zastarijevaju za jednu godinu:

1\) tražbina naknade za isporučenu električnu i toplinsku energiju,
plin, vodu, za dimnjačarske usluge i za održavanje čistoće, kad je
isporuka, odnosno usluga obavljena za potrebe kućanstva,

2\) tražbina radiopostaje i radiotelevizijske postaje za uporabu
radioprijamnika i televizijskog prijamnika,

3\) tražbina pošte, telegrafa i telefona za uporabu telefona i
poštanskih pretinaca te druge njihove tražbine koje se naplaćuju u
tromjesečnim ili kraćim rokovima,

4\) tražbina pretplate na povremene tiskovine, računajući od isteka
vremena za koje je tiskovina naručena.

\(2\) Zastara teče iako su isporuke ili usluge produljene.

**Tražbine utvrđene pred sudom ili drugim nadležnim tijelom**

Članak 233.

\(1\) Sve tražbine koje su utvrđene pravomoćnom sudskom odlukom ili
odlukom drugoga nadležnog tijela javne vlasti, ili nagodbom pred sudom
ili drugim nadležnim tijelom, odnosno javnobilježničkim aktom,
zastarijevaju za deset godina, pa i one za koja zakon inače predviđa
kraći rok zastare.

\(2\) Međutim, sve povremene tražbine koje proistječu iz takvih odluka
ili nagodbe, odnosno javnobilježničkog akta i dospijevaju ubuduće
zastarijevaju u roku predviđenom za zastaru povremenih tražbina.

**Rokovi zastare kod ugovora o osiguranju**

Članak 234.

\(1\) Tražbine ugovaratelja osiguranja, odnosno treće osobe iz ugovora o
osiguranju života zastarijevaju za pet, a iz ostalih ugovora o
osiguranju za tri godine, računajući od prvog dana poslije proteka
kalendarske godine u kojoj je tražbina nastala.

\(2\) Ako zainteresirana osoba dokaže da do dana određenog u stavku 1.
ovoga članka nije znala da se osigurani slučaj dogodio, zastara počinje
od dana kad je za to saznala, s tim da u svakom slučaju tražbina
zastarijeva kod osiguranja života za deset, a kod ostalih za pet godina
od dana određenog u stavku 1. ovoga članka.

\(3\) Tražbine osiguratelja iz ugovora o osiguranju zastarijevaju za tri
godine.

\(4\) Kad u slučaju osiguranja od odgovornosti trećega, oštećena osoba
zahtijeva naknadu od osiguranika ili je dobije od njega, zastara
osiguranikova zahtjeva prema osiguratelju počinje od dana kad je
oštećena osoba tražila sudskim putem naknadu od osiguranika, odnosno kad
joj je osiguranik naknadio štetu.

\(5\) Neposredni zahtjev treće oštećene osobe prema osiguratelju
zastarijeva za isto vrijeme za koje zastarijeva njegov zahtjev prema
osiguraniku odgovornom za štetu.

\(6\) Zastara tražbine koja pripada osiguratelju prema trećoj osobi
odgovornoj za nastupanje osiguranog slučaja počinje teći kad i zastara
tražbine osiguranika prema toj osobi i navršava se u istom roku.

##### Odsjek 3. ZASTOJ ZASTARE

**Tražbine između određenih osoba**

Članak 235.

Zastara ne teče:

1\) između bračnih drugova,

2\) između roditelja i djece dok traje roditeljsko pravo,

3\) između štićenika i njegova skrbnika te upravnog tijela socijalne
skrbi za trajanja skrbništva i dok ne budu položeni računi,

4\) između osoba koje žive u izvanbračnoj zajednici, dok ta zajednica
postoji.

**Tražbine određenih osoba**

Članak 236.

Zastara ne teče:

1\) za vrijeme mobilizacije, u slučaju neposredne ratne opasnosti ili
rata za tražbine osoba na vojnoj dužnosti,

2\) za tražbine koje imaju osobe zaposlene u tuđem kućanstvu prema
poslodavcu ili članovima njegove obitelji koji zajedno s njim žive, sve
dok taj odnos traje.

**Nesavladive prepreke**

Članak 237.

Zastara ne teče za sve vrijeme za koje vjerovniku nije bilo moguće zbog
nesavladivih prepreka sudskim putem zahtijevati ispunjenje obveze.

**Utjecaj uzroka zastoja**

Članak 238.

\(1\) Ako zastara nije mogla početi teći zbog nekoga zakonskog uzroka,
ona počinje teći kad taj uzrok prestane.

\(2\) Ako je zastara počela teći prije nego što je nastao uzrok koji je
zaustavio njezin daljnji tijek, ona nastavlja teći kad prestane taj
uzrok, a vrijeme koje je isteklo prije zastoja računa se u zakonom
određeni rok za zastaru.

**Tražbine prema poslovno nesposobnim osobama i njihove tražbine**

Članak 239.

\(1\) Zastara teče i prema maloljetniku i drugoj poslovno nesposobnoj
osobi, bez obzira na to imaju li zakonskog zastupnika ili nemaju.

\(2\) Međutim, zastara tražbine maloljetnika koji nema zastupnika i
druge poslovno nesposobne osobe bez zastupnika ne može nastupiti dok ne
proteknu dvije godine otkad su postali potpuno poslovno sposobni ili
otkad su dobili zastupnika.

\(3\) Ako je za zastaru neke tražbine određeno vrijeme kraće od dvije
godine, a vjerovnik je maloljetnik koji nema zastupnika ili neka druga
poslovno nesposobna osoba bez zastupnika, zastara te tražbine počinje
teći otkad je vjerovnik postao poslovno sposoban ili otkad je dobio
zastupnika.

[]{#_Toc214843735 .anchor}Odsjek 4. PREKID ZASTARE

**Priznanje duga**

Članak 240.

\(1\) Zastara se prekida kad dužnik prizna dug.

\(2\) Dug se može priznati ne samo izjavom vjerovniku nego i na posredan
način, kao što su davanje otplate, plaćanje kamata, davanje osiguranja.

**Podnošenje tužbe**

Članak 241.

Zastara se prekida podnošenjem tužbe i svakom drugom vjerovnikovom
radnjom poduzetom protiv dužnika pred sudom ili drugim nadležnim tijelom
radi utvrđivanja, osiguranja ili ostvarenja tražbine.

**Odustanak, odbacivanje ili odbijanje tužbe**

Članak 242.

\(1\) Prekid zastare izvršen podnošenjem tužbe ili kojom drugom
vjerovnikovom radnjom poduzetom protiv dužnika pred sudom ili drugim
nadležnim tijelom radi utvrđivanja, osiguranja ili ostvarenja tražbine,
smatra se da nije nastupio ako vjerovnik odustane od tužbe ili radnje
koju je poduzeo.

\(2\) Isto tako, smatra se da nije bilo prekida ako vjerovnikova tužba
ili zahtjev bude odbačen ili odbijen, ili ako određena mjera osiguranja
bude stavljena izvan snage.

**Odbacivanje tužbe zbog nenadležnosti**

Članak 243.

\(1\) Ako je tužba protiv dužnika odbačena zbog nenadležnosti suda ili
kojega drugog uzroka koji se ne tiče biti stvari, pa vjerovnik ponovno
podnese tužbu u roku od tri mjeseca od dana pravomoćnosti odluke o
odbacivanju tužbe, smatra se da je zastara prekinuta prvom tužbom.

\(2\) Isto vrijedi i za pozivanje u zaštitu, i za isticanje prijeboja
tražbine u sporu te u slučaju kad je sud ili drugo tijelo uputilo
dužnika da svoju prijavljenu tražbinu ostvaruje u parničnom postupku.

**Pozivanje dužnika**

Članak 244.

Za prekid zastare nije dovoljno da vjerovnik pozove dužnika pisano ili
usmeno da obvezu ispuni.

**Rok zastare u slučaju prekida**

Članak 245.

\(1\) Nakon prekida zastara počinje teći iznova, a vrijeme koje je
proteklo prije prekida ne računa se u zakonom određeni rok za zastaru.

\(2\) Zastara prekinuta priznanjem od strane dužnika počinje teći iznova
od priznanja.

\(3\) Kad je prekid zastare nastao podnošenjem tužbe ili pozivanjem u
zaštitu, ili isticanjem prijeboja tražbine u sporu, odnosno
prijavljivanjem tražbine u nekom drugom postupku, zastara počinje teći
iznova od dana kad je spor okončan ili završen na neki drugi način.

\(4\) Kad je prekid zastare nastao prijavom tražbine u stečajnom
postupku, zastara počinje teći iznova od dana okončanja toga postupka.

\(5\) Isto vrijedi i kad je prekid zastare nastao zahtjevom ovrhe ili
osiguranja.

\(6\) Zastara koja počinje teći iznova poslije prekida navršava se kad
protekne onoliko vremena koliko je zakonom određeno za zastaru koja je
prekinuta.

**Zastara u slučaju obnove**

Članak 246.

Ako je prekid nastao priznanjem duga od strane dužnika, a vjerovnik i
dužnik su se sporazumjeli o obnovi obveze, nova tražbina zastarijeva za
vrijeme koje je određeno za njezinu zastaru.

### Dio drugi POSEBNI DIO

### Glava VIII. UGOVORNI OBVEZNI ODNOSI

#### Odjeljak 1. OPĆE ODREDBE

##### Odsjek 1. SKLAPANJE UGOVORA

##### I. SUGLASNOST VOLJA

**Kad je ugovor sklopljen**

Članak 247.

Ugovor je sklopljen kad su se ugovorne strane suglasile o bitnim
sastojcima ugovora.

**Obvezno sklapanje i obvezni sadržaj ugovora**

Članak 248.

\(1\) Ako je netko po zakonu obvezan sklopiti ugovor, zainteresirana
osoba može zahtijevati da se takav ugovor bez odgađanja sklopi.

\(2\) Odredbe propisa kojima se, djelomično ili u cijelosti, određuje
sadržaj ugovora sastavni su dijelovi tih ugovora te ih upotpunjuju ili
stupaju na mjesto ugovornih odredbi koje nisu u skladu s njima.

**Izjava volje**

Članak 249.

\(1\) Volja za sklapanje ugovora može se izjaviti riječima, uobičajenim
znakovima ili drugim ponašanjem iz kojega se sa sigurnošću može
zaključiti o njezinu postojanju, sadržaju i identitetu davatelja izjave.

\(2\) Volja za sklapanje ugovora može se izjaviti i pomoću različitih
komunikacijskih sredstava.

\(3\) Izjava volje mora biti učinjena slobodno i ozbiljno.

**Suglasnost i odobrenje**

Članak 250.

\(1\) Kad je za sklapanje nekog ugovora potrebna privola treće osobe, ta
privola može biti dana prije sklapanja ugovora, kao suglasnost, ili
poslije njegova sklapanja, kao odobrenje, ako zakonom nije propisano što
drugo.

\(2\) Suglasnost, odnosno odobrenje moraju biti dani u obliku propisanom
za ugovore za čije se sklapanje daju.

**Pregovori**

Članak 251.

\(1\) Pregovori koji prethode sklapanju ugovora ne obvezuju.

\(2\) Ali strana koja je pregovarala ili prekinula pregovore suprotno
načelu savjesnosti i poštenja odgovorna je za štetu koja je time
prouzročena drugoj strani.

\(3\) Suprotno je načelu savjesnosti i poštenja, između ostalog, ako
strana uđe u pregovore s drugom stranom bez prave namjere da s tom
stranom sklopi ugovor.

\(4\) Ako je jedna strana u pregovorima dala drugoj strani povjerljive
obavijesti ili joj omogućila da dođe do njih, druga ih strana, ako nije
drukčije ugovoreno, ne smije učiniti dostupnim trećima niti ih koristiti
za svoje interese, bez obzira je li naknadno ugovor sklopljen ili nije.

\(5\) Odgovornost za povredu obveze iz stavka 4. ovoga članka može se
sastojati u naknadi time prouzročene štete i predaje oštećeniku koristi
koju je štetnik tom povredom ostvario.

\(6\) Ako se drukčije ne sporazumiju, svaka strana snosi svoje troškove
oko priprema za sklapanje ugovora, a zajedničke troškove snose na
jednake dijelove.

**Vrijeme i mjesto sklapanja ugovora**

Članak 252.

\(1\) Ugovor je sklopljen u trenutku kad ponuditelj primi izjavu
ponuđenika da prihvaća ponudu.

\(2\) Smatra se da je ugovor sklopljen u mjestu u kojem je ponuditelj
imao svoje sjedište, odnosno prebivalište u trenutku davanja ponude.

**Ponuda**

Članak 253.

\(1\) Ponuda je prijedlog za sklapanje ugovora učinjen određenoj osobi
koji sadrži sve bitne sastojke ugovora.

\(2\) Ako su ugovorne strane nakon postignute suglasnosti o bitnim
sastojcima ugovora ostavile neke sporedne točke za kasnije, ugovor se
smatra sklopljenim, a sporedne točke, ako ugovaratelji ne postignu
suglasnost o njima, utvrdit će sud vodeći računa o vođenim pregovorima,
utvrđenoj praksi između ugovaratelja i običajima.

**Opća ponuda**

Članak 254.

Prijedlog za sklapanje ugovora upućen neodređenom broju osoba koji
sadrži bitne sastojke ugovora čijem je sklapanju namijenjen vrijedi kao
ponuda, ako drukčije ne proizlazi iz okolnosti slučaja ili običaja.

**Izlaganje robe**

Članak 255.

Izlaganje robe s naznakom cijene smatra se ponudom, ako drukčije ne
proizlazi iz okolnosti slučaja ili običaja.

**Slanje kataloga i oglasa**

Članak 256.

\(1\) Slanje kataloga, cjenika, tarifa i drugih obavijesti
te oglasi dani u tisku, lecima, radiom, televizijom, elektroničkim putem
ili na koji drugi način ne smatraju se ponudom za sklapanje ugovora,
nego samo pozivom da se učini ponuda pod objavljenim uvjetima, ako
drukčije ne proizlazi iz takvih izjava volje.

\(2\) Ali će pošiljatelj takvih poziva odgovarati za štetu koju bi
pretrpio ponuditelj ako bez osnovanog razloga nije prihvatio njegovu
ponudu.

**Učinak ponude**

Članak 257.

\(1\) Ponuditelj je vezan ponudom osim ako je svoju obvezu da održi
ponudu isključio ili ako to isključenje proizlazi iz okolnosti posla.

\(2\) Ponuda se može povući samo ako je ponuđenik primio izjavu o
povlačenju prije primitka ponude ili istodobno s njom.

**Dokad ponuda obvezuje**

Članak 258.

\(1\) Ponuda u kojoj je određen rok za njezin prihvat obvezuje
ponuditelja do isteka toga roka.

\(2\) Ako je ponuditelj u pismu ili brzojavu odredio rok za prihvat,
smatrat će se da je taj rok počeo teći od nadnevka naznačenog u pismu,
odnosno od dana kad je brzojav predan pošti.

\(3\) Ako pismo nije datirano, rok za prihvat ponude teče od dana kad je
pismo predano pošti.

\(4\) Ponuda učinjena odsutnoj osobi u kojoj nije određen rok za prihvat
obvezuje ponuditelja za vrijeme koje je redovito potrebno da ponuda
stigne ponuđeniku, da je on razmotri, o njoj odluči i da odgovor o
prihvaćanju stigne ponuditelju.

**Oblik ponude**

Članak 259.

\(1\) Ponuda ugovora za čije sklapanje zakon zahtijeva poseban oblik
obvezuje ponuditelja samo ako je učinjena u tom obliku.

\(2\) Isto vrijedi i za prihvat ponude.

**Ponuda neovlaštene osobe**

Članak 260.

\(1\) Pisana ponuda obvezuje ponuditelja iako je nije potpisala
ovlaštena osoba samo ako je dana na poslovnom papiru s kojim se on služi
u svom poslovanju; ako je potpisana na uobičajeni način; ako se odnosi
na posao kojim se ponuditelj redovito bavi i njegov redoviti opseg te
ako ponuđenik nije znao niti mogao znati da je ponudu potpisala
neovlaštena osoba.

\(2\) Isto vrijedi za prihvat ponude.

**Potvrda ponude učinjene telefonom ili brzojavom**

Članak 261.

\(1\) Ponuditelj mora ponudu danu telefonom ili brzojavom potvrditi
ponuđeniku preporučenim pismom najkasnije sljedećeg radnog dana.

\(2\) Izostanak pisane potvrde ne utječe na valjanost ugovora
sklopljenog telefonom ili slanjem brzojava, ali strana koja nije dala
potvrdu odgovara drugoj strani za time nanesenu štetu.

\(3\) Odredbe stavka 1. i 2. ovoga članka vrijede i za prihvat ponude.

**Prihvat ponude**

Članak 262.

\(1\) Ponuda je prihvaćena kad ponuditelj primi izjavu ponuđenika da
prihvaća ponudu.

\(2\) Ponuda je prihvaćena i kad ponuđenik pošalje stvar ili plati
cijenu te kad učini neku drugu radnju koja se na temelju ponude, prakse
utvrđene između zainteresiranih strana ili običaja može smatrati izjavom
o prihvatu.

\(3\) Prihvat se može povući samo ako ponuditelj primi izjavu o
povlačenju prije izjave o prihvatu ili istodobno s njom.

**Prihvat neposredne ponude**

Članak 263.

\(1\) Ponuda učinjena nazočnoj osobi smatra se odbijenom ako nije
prihvaćena bez odgađanja, osim ako iz okolnosti proizlazi da ponuđeniku
pripada stanoviti rok za razmišljanje.

\(2\) Ponuda učinjena telefonom ili neposredno radiovezom smatra se
ponudom nazočnoj osobi.

\(3\) Ponuda učinjena telefaksom ne smatra se ponudom učinjenom nazočnoj
osobi.

**Prihvat ponude s prijedlogom da se izmijeni**

Članak 264.

Ako ponuđenik izjavi da prihvaća ponudu i istodobno predloži da se ona u
nečemu izmijeni ili dopuni, smatra se da je ponudu odbio i da je sa
svoje strane stavio novu ponudu svome prijašnjem ponuditelju.

**Šutnja ponuđenika**

Članak 265.

\(1\) Šutnja ponuđenika ne znači prihvat ponude.

\(2\) Nema učinak odredba u ponudi da će se šutnja ponuđenika ili neko
drugo njegovo propuštanje (na primjer, ako ne odbije ponudu u određenom
roku ili ako poslanu stvar o kojoj mu se nudi ugovor ne vrati u
određenom roku i sl.) smatrati prihvatom.

\(3\) Ali kad ponuđenik stoji u stalnoj poslovnoj vezi s ponuditeljem
glede određene robe, smatra se da je prihvatio ponudu koja se odnosi na
takvu robu ako je nije odmah ili u ostavljenom roku odbio.

\(4\) Isto tako osoba koja se ponudila drugom da izvršava njegove naloge
za obavljanje određenih poslova, a i osoba u čiju poslovnu djelatnost
spada obavljanje takvih naloga koja je u stalnoj poslovnoj vezi s
ponuditeljem dužna je izvršiti dobiveni nalog ako ga nije odmah odbila.

\(5\) Ako u slučaju iz stavka 3. i 4. ovoga članka ponuda, odnosno nalog
nije odbijen, smatra se da je ugovor sklopljen u trenutku kad je ponuda,
odnosno nalog stigao ponuđeniku.

**Zakašnjeli prihvat i zakašnjela izjava o prihvatu**

Članak 266.

\(1\) Zakašnjeli prihvat smatra se novom ponudom.

\(2\) Ali ako je izjava o prihvatu koja je učinjena pravodobno stigla
ponuditelju nakon isteka roka za prihvat, a ponuditelj je znao ili je
mogao znati da je izjava odaslana pravodobno, ugovor je sklopljen.

\(3\) Ipak ugovor u takvu slučaju nije sklopljen ako ponuditelj odmah, a
najkasnije prvog idućeg radnog dana poslije primitka izjave ili i prije
primitka izjave, a nakon proteka roka za prihvat ponude, pošalje
obavijest ponuđeniku da se zbog zakašnjenja ne smatra vezanim tom
ponudom.

**Smrt ili nesposobnost jedne strane**

Članak 267.

Ponuda ne gubi učinak ako je smrt ili nesposobnost jedne strane
nastupila prije njezina prihvata, osim ako suprotno proizlazi iz namjere
strana, običaja ili pravne naravi posla.

**Predugovor**

Članak 268.

\(1\) Predugovor je ugovor kojim se preuzima obveza da se kasnije sklopi
drugi, glavni ugovor.

\(2\) Propisi o obliku glavnog ugovora važe i za predugovor ako je
propisani oblik pretpostavka valjanosti ugovora.

\(3\) Predugovor obvezuje ako sadrži bitne sastojke glavnog ugovora.

\(4\) Na zahtjev zainteresirane strane sud će narediti strani koja
odbija sklopiti glavni ugovor da to učini u roku koji će joj odrediti.

\(5\) Sklapanje glavnog ugovora može se zahtijevati u roku od šest
mjeseci od isteka roka predviđenog za njegovo sklapanje, a ako taj rok
nije predviđen, onda od dana kad je prema naravi posla i okolnostima
ugovor trebao biti sklopljen.

\(6\) Predugovor ne obvezuje ako su se okolnosti od njegova sklapanja
toliko izmijenile da ne bi bio ni sklopljen da su takve okolnosti
postojale u to vrijeme.

##### II. ČINIDBA

**Kakva mora biti činidba**

Članak 269.

\(1\) Objekt ugovorne obveze je činidba koja se može sastojati u
davanju, činjenju, propuštanju ili trpljenju.

\(2\) Činidba mora biti moguća, dopuštena i određena, odnosno odrediva.

**Ništetnost ugovora zbog činidbe**

Članak 270.

\(1\) Kad je činidba nemoguća, nedopuštena, neodređena ili neodrediva,
ugovor je ništetan.

\(2\) Ali ugovor sklopljen pod odgodnim uvjetom ili rokom valjan je ako
je prije ispunjenja uvjeta, odnosno isteka roka činidba postala moguća,
dopuštena, određena ili odrediva.

**Kad je činidba nedopuštena**

Članak 271.

Činidba je nedopuštena ako je protivna Ustavu Republike Hrvatske,
prisilnim propisima ili moralu društva.

**Kad je činidba odrediva**

Članak 272.

\(1\) Činidba je odrediva ako ugovor sadrži podatke s pomoću kojih se
može odrediti ili su strane ostavile trećoj osobi da ju odredi.

\(2\) Ako ta treća osoba neće ili ne može odrediti činidbu, ugovor je
ništetan.

##### III. POBUDE ZA SKLAPANJE UGOVORA

Članak 273.

\(1\) Pobude iz kojih je ugovor sklopljen ne utječu na njegovu
valjanost.

\(2\) Ali ako je nedopuštena pobuda bitno utjecala na odluku jednog
ugovaratelja da sklopi ugovor i ako je to drugi ugovaratelj znao ili
morao znati, ugovor će biti bez učinka.

\(3\) Besplatni ugovor nema pravni učinak i kad drugi ugovaratelj nije
znao, ni morao znati da je nedopuštena pobuda bitno utjecala na odluku
njegova suugovaratelja.

\(4\) Odredba o nedopuštenosti činidbe primjenjuje se i na pobude za
sklapanje ugovora.

##### V. SPOSOBNOST ZA SKLAPANJE UGOVORA

**Ugovori pravne osobe**

Članak 274.

\(1\) Pravna osoba može sklapati ugovore u pravnom prometu u okviru
svoje pravne sposobnosti.

\(2\) Pravni poslovi koje sklopi pravna osoba s trećima izvan
djelatnosti koje čine predmet njezina poslovanja, valjani su.

**Suglasnost za sklapanje ugovora**

Članak 275.

\(1\) Kad je statutom, društvenim ugovorom ili pravilima pravne osobe
određeno i u registru u kojemu se pravna osoba vodi upisano da njezin
zastupnik može sklopiti određeni ugovor samo uz suglasnost nekog njezina
tijela, suglasnost se može dati prethodno, istodobno ili naknadno, ako
što drugo nije upisano u registar.

\(2\) Druga strana ima pravo pozvati pravnu osobu da se njezino
ovlašteno tijelo u primjerenom roku očituje daje li suglasnost, pa ako
to ono ne učini, smatrat će se da suglasnost nije dana.

\(3\) Naknadna suglasnost ima povratni učinak ako drukčije nije
ugovoreno.

\(4\) Ako suglasnost nije dana, smatrat će se da ugovor nije sklopljen.

**Ugovor poslovno nesposobne osobe**

Članak 276.

\(1\) Za sklapanje pravovaljanog ugovora potrebno je da ugovaratelj ima
poslovnu sposobnost koja se zahtijeva za sklapanje toga ugovora.

\(2\) Ograničeno poslovno sposobna osoba može bez odobrenja svoga
zakonskog zastupnika sklapati samo one ugovore čije joj je sklapanje
zakonom dopušteno, odnosno sve ugovore čije sklapanje odlukom suda o
djelomičnom lišenju poslovne sposobnosti nije zabranjeno.

\(3\) Ostali ugovori tih osoba ako su sklopljeni bez odobrenja zakonskog
zastupnika pobojni su, ali mogu biti osnaženi njegovim naknadnim
odobrenjem.

**Pravo suugovaratelja poslovno nesposobne osobe**

Članak 277.

\(1\) Suugovaratelj poslovno nesposobne osobe koji nije znao za njezinu
poslovnu nesposobnost može raskinuti ugovor što ga je sklopio s njom bez
odobrenja njezina zakonskog zastupnika.

\(2\) Isto pravo ima i suugovaratelj poslovno nesposobne osobe koji je
znao za njezinu poslovnu nesposobnost, ali ga je ona prevarila da ima
odobrenje svoga zakonskog zastupnika.

\(3\) To se pravo gasi nakon isteka trideset dana od saznanja za
poslovnu nesposobnost druge strane, odnosno za odsutnost odobrenja
zakonskog zastupnika, ali i prije ako zakonski zastupnik odobri ugovor
prije nego što taj rok protekne.

**Pozivanje zakonskog zastupnika da se očituje**

Članak 278.

\(1\) Suugovaratelj poslovno nesposobne osobe koji je sklopio ugovor s
njom bez odobrenja zakonskog zastupnika može pozvati zakonskog
zastupnika da se očituje odobrava li taj ugovor.

\(2\) Ako se zakonski zastupnik ne očituje u roku od trideset dana od
toga poziva da ugovor odobrava, smatrat će se da je odbio dati
odobrenje.

##### V. MANE VOLJE

**Prijetnja i sila**

Članak 279.

\(1\) Ako je ugovorna strana ili netko treći nedopuštenom prijetnjom
izazvao opravdani strah kod druge strane tako da je ona zbog toga
sklopila ugovor, druga strana može zahtijevati da se ugovor poništi.

\(2\) Strah se smatra opravdanim ako se iz okolnosti vidi da je
ozbiljnom opasnošću ugrožen život, tijelo ili drugo značajno dobro
ugovorne strane ili treće osobe.

\(3\) Ugovor sklopljen uporabom sile prema ugovornoj strani ništetan je.

**Bitna zabluda**

Članak 280.

\(1\) Zabluda je bitna ako se odnosi na objekt ugovora, bitna svojstva
objekta ugovora, na osobu s kojom se sklapa ugovor ako se sklapa s
obzirom na tu osobu, a i na okolnosti koje se po običajima u prometu ili
po namjeri strana smatraju odlučnim, a strana koja je u zabludi ne bi
inače sklopila takav ugovor.

\(2\) Strana koja je u zabludi može zahtijevati poništaj ugovora zbog
bitne zablude.

\(3\) U slučaju poništaja ugovora zbog zablude druga savjesna strana ima
pravo zahtijevati naknadu pretrpljene štete bez obzira na to što strana
koja je u zabludi nije kriva za svoju zabludu.

\(4\) Strana koja je u zabludi ne može se na nju pozivati ako je druga
strana spremna ispuniti ugovor kao da zablude nije bilo.

**Zabluda o pobudi kod besplatnog ugovora**

Članak 281.

Kod besplatnog ugovora bitnom zabludom se smatra i zabluda o pobudi koja
je bila odlučna za preuzimanje obveze.

**Nesporazum**

Članak 282.

Kad strane vjeruju da su suglasne, a ustvari među njima postoji
nesporazum o pravnoj naravi ugovora ili o kojem bitnom sastojku ugovora,
ugovor ne nastaje.

**Posredna izjava**

Članak 283.

Zabluda osobe preko koje je strana izjavila svoju volju smatra se
zabludom u vlastitom očitovanju volje.

**Prijevara**

Članak 284.

\(1\) Ako jedna strana izazove zabludu kod druge strane ili je održava u
zabludi u namjeri da je time navede na sklapanje ugovora, druga strana
može zahtijevati poništaj ugovora i onda kad zabluda nije bitna.

\(2\) Strana koja je sklopila ugovor pod prijevarom ima pravo
zahtijevati naknadu pretrpljene štete.

\(3\) Ako je prijevaru učinila treća osoba, prijevara utječe na sam
ugovor ako je druga ugovorna strana u vrijeme sklapanja ugovora znala
ili morala znati za prijevaru.

\(4\) Besplatni se ugovor može poništiti i kad je prijevaru učinila
treća osoba, bez obzira na to je li druga ugovorna strana u vrijeme
sklapanja ugovora znala ili morala znati za prijevaru.

**Prividan ugovor**

Članak 285.

\(1\) Prividan ugovor nema učinka među ugovornim stranama.

\(2\) Ali ako prividan ugovor prikriva neki drugi ugovor, taj drugi
vrijedi ako je udovoljeno pretpostavkama za njegovu pravnu valjanost.

\(3\) Prividnost ugovora ne može se isticati prema trećoj savjesnoj
osobi.

##### VI. OBLIK UGOVORA

**Neobvezatnost oblika**

Članak 286.

\(1\) Ugovor se može sklopiti u bilo kojem obliku, osim ako je zakonom
drukčije određeno.

\(2\) Zahtjev zakona da ugovor bude sklopljen u određenom obliku važi i
za sve kasnije izmjene i dopune ugovora.

\(3\) Ali su pravovaljane kasnije usmene dopune o sporednim točkama o
kojima u ugovoru nije ništa rečeno ako to nije protivno cilju radi
kojega je oblik propisan.

\(4\) Pravovaljane su i kasnije usmene pogodbe kojima se umanjuju ili
olakšavaju obveze jedne ili druge strane ako je poseban oblik propisan
samo u interesu ugovornih strana.

**Pisana potvrda usmeno sklopljenog ugovora**

Članak 287.

\(1\) Svaka strana može od druge zahtijevati pisanu potvrdu usmeno
sklopljenog ugovora sve dok druga strana ne ispuni obvezu iz ugovora.

\(2\) Strana koja zahtijeva pisanu potvrdu ugovora dostavit će drugoj
najmanje dva primjerka potpisanog ugovora s pozivom da joj vrati
primjerak pošto ga potpiše.

\(3\) Ako pozvana strana u roku od osam dana od primitka poziva ne preda
potvrdu drugoj strani ili pošti preporučenim pismom, ova može
zahtijevati da sud utvrdi postojanje ugovora i naknadu štete pretrpljene
zbog toga što nije izdana pisana potvrda.

\(4\) Ugovor sklopljen u usmenom obliku valjan je iako pisana potvrda
nije dana.

**Raskid ugovora kojima je oblik propisan**

Članak 288.

Ugovori propisanog oblika mogu se raskinuti sporazumom u bilo kojem
obliku, osim ako je za određeni slučaj zakonom predviđeno što drugo, ili
ako cilj radi kojega je oblik propisan zahtijeva da se ugovor raskine u
istom obliku.

**Ugovoreni oblik**

Članak 289.

\(1\) Ugovorne strane mogu se sporazumjeti da poseban oblik bude
pretpostavka nastanka i valjanosti njihova ugovora.

\(2\) Ugovor za čije je sklapanje ugovoren poseban oblik može se
raskinuti, dopuniti ili na drugi način izmijeniti sporazumom u bilo
kojem obliku.

\(3\) Ako su ugovorne strane predvidjele određeni oblik samo da
osiguraju dokaz svoga ugovora ili da postignu što drugo, ugovor je
sklopljen kad je postignuta suglasnost o njegovu sadržaju, a za
ugovaratelje je u isto vrijeme nastala obveza da ugovoru dadu predviđeni
oblik.

**Posljedice nepoštivanja obvezatnosti oblika**

Članak 290.

\(1\) Ugovor koji nije sklopljen u propisanom obliku nema pravni učinak,
osim ako iz cilja propisa kojim je određen oblik ne proizlazi što drugo.

\(2\) Ugovor koji nije sklopljen u ugovorenom obliku nema pravni učinak
ako su strane valjanost ugovora uvjetovale posebnim oblikom.

**Predmnjeva potpunosti isprave**

Članak 291.

\(1\) Ako je ugovor sklopljen u posebnom obliku, bilo na temelju zakona,
bilo voljom ugovornih strana, vrijedi samo ono što je u tom obliku
izraženo.

\(2\) Ipak bit će valjane istodobne usmene pogodbe o sporednim točkama o
kojima u ugovoru propisanog oblika nije ništa rečeno ako nisu u opreci s
njegovim sadržajem ili ako nisu protiv ne cilju zbog kojega je oblik
propisan.

\(3\) Pravovaljane su i istodobne usmene pogodbe kojima se smanjuju ili
olakšavaju obveze jedne ili obiju strana ako je poseban oblik propisan
samo u interesu ugovornih strana.

**Sastavljanje isprave**

Članak 292.

\(1\) Kad je za sklapanje ugovora potrebno sastaviti ispravu, ugovor je
sklopljen kad ispravu potpišu ugovorne strane.

\(2\) Ugovaratelj koji ne zna ili ne može pisati stavit će na ispravu
rukoznak ovjeren od javnog bilježnika.

\(3\) Za sklapanje ugovora dovoljno je da obje strane potpišu istu
ispravu ili da svaka od strana potpiše primjerak isprave namijenjen
drugoj strani.

\(4\) Zahtjev pisanog oblika ispunjen je ako strane razmijene pisma ili
se sporazume pomoću drugog sredstva koje omogućuje da se sa sigurnošću
utvrde sadržaj i identitet davatelja izjave.

**Sklapanje ugovora elektroničkim putem**

Članak 293.

\(1\) Ugovor je sklopljen elektroničkim putem kad su se strane suglasile
o bitnim sastojcima.

\(2\) Ponuda učinjena elektroničkim putem smatra se ponudom nazočnoj
osobi, ako se u konkretnom slučaju može na izjavu odmah dati
protuizjava.

\(3\) Uporaba elektroničkog potpisa prilikom sklapanja ugovora uređuje
se posebnim propisima.

**Osnaženje ugovora kojem nedostaje potreban oblik**

Članak 294.

Ugovor za čije se sklapanje zahtijeva pisani oblik smatra se valjanim
iako nije sklopljen u tom obliku ako su ugovorne strane ispunile, u
cijelosti ili u pretežitom dijelu, obveze koje iz njega nastaju, osim
ako iz cilja radi kojega je oblik propisan očito ne proizlazi što drugo.

##### VII. OPĆI UVJETI UGOVORA

**Pojam i obvezatnost**

Članak 295.

\(1\) Opći uvjeti ugovora su ugovorne odredbe sastavljene za veći broj
ugovora koje jedna ugovorna strana (sastavljač) prije ili u trenutku
sklapanja ugovora predlaže drugoj ugovornoj strani, bilo da su sadržani
u formularnom (tipskom) ugovoru, bilo da se na njih ugovor poziva.

\(2\) Opći uvjeti ugovora dopunjuju posebne pogodbe utvrđene među
ugovarateljima u istom ugovoru, i u pravilu obvezuju kao i ove.

\(3\) U slučaju neslaganja općih uvjeta i posebnih pogodbi, vrijede ove
posljednje.

\(4\) Opći uvjeti ugovora moraju se objaviti na uobičajeni način.

\(5\) Opći uvjeti obvezuju ugovornu stranu ako su joj bili poznati ili
morali biti poznati u vrijeme sklapanja ugovora.

**Ništetnost pojedinih odredaba**

Članak 296.

\(1\) Ništetne su odredbe općih uvjeta ugovora koje, suprotno načelu
savjesnosti i poštenja, prouzroče očiglednu neravnopravnost u pravima i
obvezama strana na štetu suugovaratelja sastavljača ili ugrožavaju
postizanje svrhe sklopljenog ugovora, čak i ako su opći uvjeti koji ih
sadrže odobreni od nadležnog tijela.

\(2\) Prilikom ocjene ništetnosti određene odredbe općih uvjeta ugovora
uzimaju se u obzir sve okolnosti prije i u vrijeme sklapanja ugovora,
pravna narav ugovora, vrsta robe ili usluge koja je objekt činidbe,
ostale odredbe ugovora kao i odredbe drugog ugovora s kojim je ta
odredba općih uvjeta ugovora povezana.

\(3\) Odredba stavka 1. ovoga članka ne primjenjuje se na one odredbe
općih uvjeta ugovora čiji je sadržaj preuzet iz važećih propisa ili se
prije sklapanja ugovora o njima pojedinačno pregovaralo, a druga je
strana pritom mogla utjecati na njihov sadržaj te na odredbe o predmetu
i cijeni ugovora ako su jasne, razumljive i lako uočljive.

##### VIII. UVJET

**Uvjeti i njihov učinak**

Članak 297.

\(1\) Ugovor je sklopljen pod uvjetom ako nastanak ili prestanak
njegovih učinaka zavisi od buduće i neizvjesne činjenice.

\(2\) Ako je sklopljen pod odgodnim uvjetom pa se uvjetu udovolji,
učinci ugovora nastaju od trenutka njegova sklapanja, osim ako iz
zakona, naravi posla ili volje strana ne proistječe što drugo.

\(3\) Ako je sklopljen pod raskidnim uvjetom, učinci ugovora prestaju
kad se uvjetu udovolji.

\(4\) Uzima se da je uvjet ispunjen ako njegovo ispunjenje, protivno
načelu savjesnosti i poštenja, spriječi strana na čiji je teret određen,
odnosno da nije ispunjen ako njegovo ispunjenje, protivno načelu
savjesnosti i poštenja, prouzroči strana u čiju je korist određen.

**Nedopušten ili nemoguć uvjet**

Članak 298.

\(1\) Ništetan je ugovor u kojem je postavljen odgodni ili raskidni
uvjet protivan Ustavu Republike Hrvatske, prisilnim propisima ili moralu
društva.

\(2\) Ugovor sklopljen pod nemogućim odgodnim uvjetom ništetan je, a
nemoguć raskidni uvjet smatra se nepostojećim.

**Osiguranje uvjetnog prava**

Članak 299.

Ako je ugovor sklopljen pod odgodnim uvjetom, vjerovnik čije je pravo
uvjetovano može zahtijevati odgovarajuće osiguranje toga prava ako je
njegovo ostvarenje ugroženo.

##### IX. ROK

** Računanje vremena**

Članak 300.

\(1\) Rok određen u danima počinje teći prvog dana poslije događaja od
kojega se rok računa, a završava se istekom posljednjeg dana roka.

\(2\) Rok određen u tjednima, mjesecima ili godinama završava se onoga
dana koji se po imenu i broju podudara s danom nastanka događaja od
kojega rok počinje teći, a ako takva dana nema u posljednjem mjesecu,
kraj roka pada na posljednji dan toga mjeseca.

\(3\) Ako posljednji dan roka pada u dan kad je zakonom određeno da se
ne radi, kao posljednji dan roka računa se sljedeći radni dan.

\(4\) Početak mjeseca označava prvi dan u mjesecu, sredina - petnaesti,
a kraj -- posljednji dan u mjesecu, ako što drugo ne proizlazi iz
namjere strana ili iz naravi ugovornog odnosa.

**Primjena pravila o uvjetu**

Članak 301.

Kad učinak ugovora počinje od određenog vremena, na odgovarajući se
način primjenjuju pravila o odgodnom uvjetu, a kad učinci ugovora
prestaju važiti nakon isteka određenog roka, na odgovarajući se način
primjenjuju pravila o raskidnom uvjetu.

##### X. NAMET

Članak 302.

\(1\) Ako je besplatni ugovor sklopljen uz namet, pa primatelj koristi
ne ispuni namet, druga strana može zahtijevati ispunjenje nameta ili
raskid ugovora.

\(2\) Neispunjenje nameta kod pravnog posla za slučaj smrti ima učinak
ispunjenja raskidnog uvjeta.

##### XI. KAPARA I ODUSTATNINA

**1. Kapara**

**Vraćanje i uračunavanje kapare**

Članak 303.

\(1\) Ako je u trenutku sklapanja ugovora jedna strana dala drugoj
stanovit iznos novca ili stanovitu količinu drugih zamjenljivih stvari
kao znak da je ugovor sklopljen (kapara), ugovor se smatra sklopljenim
kad je kapara dana, ako nije što drugo ugovoreno.

\(2\) U slučaju ispunjenja ugovora kapara se mora vratiti ili uračunati
u ispunjenje obveze.

\(3\) Ako što drugo nije ugovoreno, strana koja je dala kaparu ne može
odustati od ugovora ostavljajući kaparu drugoj strani, niti to može
učiniti druga strana vraćanjem dvostruke kapare.

**Neispunjenje ugovora**

Članak 304.

\(1\) Ako je za neispunjenje ugovora odgovorna strana koja je **dala
kaparu**, druga strana može po svojem izboru zahtijevati ispunjenje
ugovora, ako je to još moguće, ili tražiti naknadu štete, a kaparu
uračunati u naknadu ili vratiti ili se zadovoljiti primljenom kaparom.

\(2\) Ako je za neispunjenje ugovora odgovorna strana koja je **primila
kaparu**, druga strana može, po svojem izboru zahtijevati ispunjenje
ugovora, ako je to još moguće, ili tražiti naknadu štete i vraćanje
kapare, ili tražiti vraćanje dvostruke kapare.

\(3\) U svakom slučaju, kad druga strana zahtijeva ispunjenje ugovora,
ona ima pravo i na naknadu štete koju trpi zbog zakašnjenja.

\(4\) Sud može, u slučajevima iz stavka 1. i 2. ovoga članka, na zahtjev
zainteresirane strane smanjiti pretjerano veliku kaparu.

**Djelomično ispunjenje ugovora**

Članak 305.

\(1\) U slučaju djelomičnog ispunjenja obveze vjerovnik ne može zadržati
kaparu, nego može zahtijevati ispunjenje ostatka obveze i naknadu štete
zbog zakašnjenja, ili tražiti naknadu štete zbog nepotpunog ispunjenja,
ali se u oba slučaja kapara uračunava u naknadu.

\(2\) Ako vjerovnik raskine ugovor i vrati ono što je primio kao
djelomično ispunjenje, on može birati između ostalih zahtjeva koji
pripadaju jednoj strani kad je za neispunjenje ugovora odgovorna druga
strana.

**2. Odustatnina**

**Pojam i učinci**

Članak 306.

\(1\) Sporazumom ugovornih strana može se ovlastiti jedna ili svaka
strana da odustanu od ugovora davanjem odustatnine.

\(2\) Kad strana u čiju je korist ugovorena odustatnina izjavi drugoj
strani da će dati odustatninu, ona više ne može zahtijevati ispunjenje
ugovora.

\(3\) Strana ovlaštena da odustane dužna je dati odustatninu istodobno s
izjavom o odustajanju.

\(4\) Ako ugovaratelji nisu odredili rok do kojega ovlaštena strana može
odustati od ugovora, ona to može učiniti sve dok ne protekne rok određen
za ispunjenje njezine obveze.

\(5\) To pravo odustajanja od ugovora prestaje i kad strana u čiju je
korist ugovoreno počne ispunjavati svoje obveze iz toga ugovora ili
primati ispunjenje od druge strane.

**Kapara kao odustatnina**

Članak 307.

\(1\) Kad je uz kaparu ugovoreno pravo da se odustane od ugovora, onda
se kapara smatra odustatninom i svaka strana može odustati od ugovora.

\(2\) U tom slučaju, ako odustane strana koja je dala kaparu, gubi je, a
ako odustane strana koja je kaparu primila, vraća je u dvostrukom
iznosu.

##### Odsjek 2. ZASTUPANJE

**I. O ZASTUPANJU UOPĆE**

**Mogućnost zastupanja**

Članak 308.

\(1\) Ugovor kao i drugi pravni posao može se sklopiti, odnosno poduzeti
i preko zastupnika.

\(2\) Ovlaštenje za zastupanje temelji se na zakonu, statutu, društvenom
ugovoru ili pravilima pravne osobe, aktu nadležnog državnog tijela ili
na očitovanju volje zastupanog (punomoć).

**Učinci zastupanja**

Članak 309.

\(1\) Ugovor što ga sklopi zastupnik u ime zastupane osobe i u granicama
svojih ovlaštenja obvezuje neposredno zastupanog i drugu ugovornu
stranu.

\(2\) Pod istim uvjetima i ostali pravni poslovi zastupnikovi proizvode
pravni učinak neposredno prema zastupanoj osobi.

\(3\) Zastupnik je dužan obavijestiti drugu stranu da istupa u ime
zastupanog, ali i kad on to ne učini, ugovor proizvodi pravni učinak za
zastupanog i drugu stranu ako je ona znala ili je iz okolnosti mogla
zaključiti da on istupa kao zastupnik.

**Prenošenje ovlaštenja**

Članak 310.

\(1\) Zastupnik ne može prenijeti svoja ovlaštenja na drugog, osim kad
mu je to dopušteno zakonom ili ugovorom.

\(2\) Iznimno, on to može ako ga okolnosti sprječavaju da posao obavi
osobno, a interesi zastupanog zahtijevaju neodgodivo poduzimanje pravnog
posla.

**Prekoračenje granica ovlaštenja**

Članak 311.

\(1\) Kad zastupnik prekorači granice ovlaštenja, zastupani je u obvezi
samo ako odobri prekoračenje.

\(2\) Ako zastupani ne odobri ugovor u roku koji je redovito potreban da
se ugovor takve vrste razmotri i ocijeni, smatrat će se da je odobrenje
odbijeno.

\(3\) Odobrenje ima povratni učinak ako strane ne odrede drukčije.

\(4\) Ako druga strana nije znala niti morala znati za prekoračenje
ovlaštenja, može odmah nakon saznanja za prekoračenje, ne čekajući da se
zastupani o ugovoru očituje, izjaviti da se ne smatra vezana ugovorom.

\(5\) Ako zastupani odbije odobrenje, zastupnik i zastupani su solidarno
odgovorni za štetu koju je druga strana pretrpjela, ako ona nije znala
niti je morala znati za prekoračenje ovlaštenja.

**Sklapanje ugovora od strane neovlaštene osobe**

Članak 312.

\(1\) Ugovor što ga neka osoba sklopi kao opunomoćenik u ime drugoga bez
njegova ovlaštenja obvezuje neovlašteno zastupanog samo ako on ugovor
naknadno odobri.

\(2\) Strana s kojom je ugovor sklopljen može zahtijevati od neovlašteno
zastupanog da se u primjerenom roku očituje odobrava li ugovor.

\(3\) Ako neovlašteno zastupani ni u ostavljenom roku ugovor ne odobri,
smatra se da ugovor nije ni sklopljen.

\(4\) U tom slučaju strana s kojom je ugovor sklopljen može od osobe
koja je kao opunomoćenik bez ovlaštenja sklopila ugovor tražiti naknadu
štete, ako u trenutku sklapanja ugovora nije znala niti je morala znati
da ta osoba nije imala ovlaštenje za sklapanje ugovora.

**II. PUNOMOĆ**

**Davanje punomoći**

Članak 313.

\(1\) Punomoć je ovlaštenje za zastupanje što ga opunomoćitelj pravnim
poslom daje opunomoćeniku.

\(2\) Postojanje i opseg punomoći nezavisni su od pravnog odnosa na
temelju kojega je punomoć dana.

\(3\) Opunomoćenik može biti i pravna osoba.

**Obvezatan oblik punomoći**

Članak 314.

Oblik propisan zakonom za neki ugovor ili koji drugi pravni posao odnosi
se i na punomoć za sklapanje toga ugovora, odnosno za poduzimanje toga
posla.

**Opseg ovlaštenja**

Članak 315.

\(1\) Opunomoćenik može poduzimati samo one pravne poslove za čije je
poduzimanje ovlašten.

\(2\) Opunomoćenik kome je dana opća punomoć može poduzimati samo pravne
poslove koji ulaze u redovito poslovanje.

\(3\) Posao koji ne ulazi u redovito poslovanje može opunomoćenik
poduzeti samo ako je posebno ovlašten za poduzimanje toga posla, odnosno
vrste poslova među koje on spada.

\(4\) Opunomoćenik ne može bez posebnog ovlaštenja za svaki pojedini
slučaj preuzeti mjeničnu obvezu, sklopiti ugovor o jamstvu, o nagodbi, a
ni odreći se nekog prava bez naknade.

**Opoziv i sužavanje punomoći**

Članak 316.

\(1\) Opunomoćitelj može po svojoj volji suziti ili opozvati punomoć,
iako se ugovorom odrekao toga prava.

\(2\) Opoziv i sužavanje svake punomoći može se učiniti u bilo kojem
obliku.

\(3\) Ako je opozivom ili sužavanjem punomoći povrijeđen ugovor o nalogu
ili ugovor o djelu ili neki drugi ugovor, opunomo ćenik ima pravo na
naknadu time nastale štete.

**Učinak opoziva i sužavanja punomoći prema trećim osobama**

Članak 317.

\(1\) Opoziv punomoći te njezino sužavanje nema učinak prema trećoj
osobi koja je sklopila ugovor s opunomoćenikom ili obavila drugi pravni
posao, a nije znala niti je morala znati da je punomoć opozvana, odnosno
sužena.

\(2\) U tom slučaju opunomoćitelj ima pravo zahtijevati od opunomoćenika
naknadu štete koju bi zbog toga pretrpio, osim kad opunomoćenik nije
znao ni morao znati za opoziv, odnosno sužavanje punomoći.

\(3\) Isto vrijedi i u ostalim slučajevima prestanka punomoći.

**Drugi slučajevi prestanka punomoći**

Članak 318.

\(1\) Punomoć prestaje prestankom pravne osobe kao opunomoćenika ako
zakonom nije drukčije određeno.

\(2\) Punomoć prestaje smrću opunomoćenika.

\(3\) Punomoć prestaje prestankom pravne osobe, odnosno smrću osobe koja
ju je dala, osim ako se započeti posao ne može prekinuti bez štete za
pravne sljednike ili ako punomoć vrijedi i za slučaj smrti davatelja,
bilo po njegovoj volji, bilo s obzirom na pravnu narav posla.

##### Odsjek 3. TUMAČENJE UGOVORA

**Primjena odredaba i tumačenje spornih odredbi**

Članak 319.

\(1\) Odredbe ugovora primjenjuju se onako kako glase.

\(2\) Pri tumačenju spornih odredbi ne treba se držati doslovnog
značenja pojedinih izričaja, već treba istraživati zajedničku namjeru
ugovaratelja i odredbu tako razumjeti kako to odgovara načelima obveznog
prava utvrđenim ovim Zakonom.

**Nejasne odredbe u posebnim slučajevima**

Članak 320.

\(1\) U slučaju kad je ugovor sklopljen prema unaprijed otisnutom
sadržaju, ili kad je ugovor na drugi način pripremila i predložila jedna
ugovorna strana, nejasne odredbe tumačit će se u korist druge strane.

\(2\) Nejasne odredbe u besplatnom ugovoru treba tumačiti u smislu koji
je manje tegotan za dužnika, a u naplatnom u smislu kojim se ostvaruje
pravičan odnos uzajamnih činidaba.

**Izvansudsko tumačenje ugovora**

Članak 321.

\(1\) Ugovorne strane mogu predvidjeti da će, u slučaju nesuglasnosti
glede smisla i domašaja ugovornih odredaba, netko treći tumačiti ugovor.

\(2\) U tom slučaju, ako ugovorom nije drukčije predviđeno, strane ne
mogu pokrenuti spor pred sudom ili drugim nadležnim tijelom dok
prethodno ne pribave tumačenje ugovora, osim ako treća osoba odbije dati
tumačenje ugovora.

##### Odsjek 4. NEVALJANOST UGOVORA

##### I. NIŠTETNI UGOVORI

**Ništetnost**

 Članak 322.

\(1\) Ugovor koji je protivan Ustavu Republike Hrvatske, prisilnim
propisima ili moralu društva ništetan je, osim ako cilj povrijeđenog
pravila ne upućuje na neku drugu pravnu posljedicu ili ako zakon u
određenom slučaju ne propisuje što drugo.

\(2\) Ako je sklapanje određenog ugovora zabranjeno samo jednoj strani,
ugovor je valjan ako u zakonu nije što drugo predviđeno za određeni
slučaj, a strana koja je povrijedila zakonsku zabranu snosit će
odgovarajuće posljedice.

**Posljedice ništetnosti**

Članak 323.

\(1\) U slučaju ništetnosti ugovora svaka ugovorna strana dužna je
vratiti drugoj sve ono što je primila na temelju takva ugovora, a ako to
nije moguće, ili ako se narav onoga što je ispunjeno protivi vraćanju,
ima se dati odgovarajuća naknada u novcu, prema cijenama u vrijeme
donošenja sudske odluke, ako zakon što drugo ne određuje.

\(2\) Ugovaratelj koji je kriv za sklapanje ništetnog ugovora odgovoran
je svome suugovaratelju za štetu koju trpi zbog ništetnosti ugovora ako
ovaj nije znao ili prema okolnostima nije morao znati za postojanje
uzroka ništetnosti.

**Djelomična ništetnost**

Članak 324.

\(1\) Ništetnost neke odredbe ugovora ne povlači ništetnost ugovora ako
on može opstati bez ništetne odredbe i ako ona nije bila ni uvjet
ugovora ni odlučujuća pobuda zbog koje je ugovor sklopljen.

\(2\) Ali će ugovor ostati valjan čak i ako je ništetna odredba bila
uvjet ili odlučujuća pobuda ugovora u slučaju kad je ništetnost
ustanovljena upravo da bi ugovor bio oslobođen te odredbe i vrijedio bez
nje.

**Konverzija**

Članak 325.

Kad ništetan ugovor udovoljava pretpostavkama za valjanost nekog drugog
ugovora, onda će među ugovarateljima vrijediti taj drugi ugovor, ako bi
to bilo u suglasnosti s ciljem koji su ugovaratelji imali na umu kad su
ugovor sklopili i ako se može uzeti da bi oni sklopili taj ugovor da su
znali za ništetnost svog ugovora.

**Naknadni nestanak uzroka ništetnosti**

Članak 326.

\(1\) Ništetan ugovor ne postaje valjan kad uzrok ništetnosti naknadno
nestane.

\(2\) Ali ako je uzrok ništetnosti bila zabrana manjeg značenja, a
ugovor u cijelosti ispunjen, ništetnost se ne može isticati.

**Isticanje ništetnosti**

Članak 327.

\(1\) Na ništetnost sud pazi po službenoj dužnosti i na nju se može
pozivati svaka zainteresirana osoba.

\(2\) Pravo zahtijevati utvrđenje ništetnosti ima i državni odvjetnik.

**Neograničeno isticanje ništetnosti**

Članak 328.

Pravo na isticanje ništetnosti ne gasi se.

**Zelenaški ugovor**

Članak 329.

\(1\) Ništetan je ugovor kojim netko, koristeći se stanjem nužde ili
teškim materijalnim stanjem drugog, njegovim nedovoljnim iskustvom,
lakomislenošću ili zavisnošću, ugovori za sebe ili za nekog trećega
korist koja je u očitom nerazmjeru s onim što je on drugom dao ili
učinio, ili se obvezao dati ili učiniti.

\(2\) Na zelenaški ugovor na odgovarajući se način primjenjuju odredbe
ovoga Zakona o posljedicama ništetnosti i o djelomičnoj ništetnosti
ugovora.

\(3\) Ako oštećena strana zahtijeva da se njezina obveza smanji na
pravičan iznos, sud će udovoljiti takvom zahtjevu ako je to moguće, a u
tom slučaju ugovor s odgovarajućom izmjenom ostaje na snazi.

\(4\) Oštećena strana može podnijeti zahtjev za smanjenje obveze na
pravičan iznos u roku od pet godina od sklapanja ugovora.

##### II. POBOJNI UGOVORI

**Kad je ugovor pobojan**

Članak 330.

Ugovor je pobojan kad ga je sklopila strana ograničeno poslovno
sposobna, kad je pri njegovu sklapanju bilo mana volje te kad je to ovim
Zakonom ili posebnim propisom određeno.

**Poništaj ugovora**

Članak 331.

\(1\) Ugovorna strana u čijem je interesu pobojnost ustanovljena može
zahtijevati da se ugovor poništi.

\(2\) Ali suugovaratelj te strane može od nje zatražiti da se u
određenom roku, ali ne kraćem od trideset dana, očituje ostaje li pri
ugovoru ili ne, jer će se u protivnom uzeti da je ugovor poništen.

\(3\) Ako se pozvana strana u ostavljenom roku ne očituje ili izjavi da
ne ostaje pri ugovoru, uzet će se da je ugovor poništen.

**Posljedice poništaja**

Članak 332.

\(1\) Ako je na temelju ugovora koji je poništen nešto bilo ispunjeno,
ima se vratiti, a ako to nije moguće, ili ako se narav onoga što je
ispunjeno protivi vraćanju, ima se dati odgovarajuća naknada u novcu,
prema cijenama u vrijeme donošenja sudske odluke.

\(2\) Ugovaratelj na čijoj je strani uzrok pobojnosti odgovoran je svom
suugovaratelju za štetu koju trpi zbog poništaja ugovora ako ovaj nije
znao ni morao znati za postojanje uzroka pobojnosti ugovora.

**Vraćanje i naknada u slučaju poništaja ugovora ograničeno poslovno
sposobne osobe**

Članak 333.

U slučaju poništaja ugovora zbog ograničene poslovne sposobnosti jednog
ugovaratelja suugovaratelj takve osobe može zahtijevati vraćanje samo
onoga dijela ispunjenja koji se nalazi u imovini ograničeno poslovno
sposobne osobe ili je upotrijebljen u njezinu korist, a i onoga što je
namjerno uništeno ili otuđeno.

**Odgovornost ograničeno poslovno sposobne osobe**

Članak 334.

Ograničeno poslovno sposobna osoba odgovara za štetu nastalu poništajem
ugovora ako je lukavstvom uvjerila svog suugovaratelja da je poslovno
sposobna.

**Prestanak prava na poništaj**

Članak 335.

\(1\) Pravo zahtijevati poništaj pobojnog ugovora prestaje istekom roka
od jedne godine od saznanja za razlog pobojnosti, odnosno od prestanka
prisile.

\(2\) To pravo u svakom slučaju prestaje istekom roka od tri godine od
dana sklapanja ugovora.

##### Odsjek 5. UČINCI UGOVORA

**I. OPĆI UČINCI UGOVORA**

**1. Stvaranje obveza za ugovaratelje**

**Učinci ugovora među ugovarateljima i njihovim pravnim sljednicima**

Članak 336.

\(1\) Ugovor stvara prava i obveze za ugovorne strane.

\(2\) Ugovor ima učinak i za univerzalne pravne sljednike ugovornih
strana, osim ako je što drugo ugovoreno ili što drugo proizlazi iz
naravi samog ugovora.

\(3\) Ugovorom se može ustanoviti pravo u korist treće osobe.

**2. Ugovaranje u korist trećega**

**Neposredno pravo trećega**

Članak 337.

\(1\) Kad netko ugovori u svoje ime tražbinu u korist trećega, treći
stječe vlastito i neposredno pravo prema dužniku ako nije što drugo
ugovoreno ili ne proizlazi iz okolnosti posla.

\(2\) Ugovaratelj ima pravo zahtijevati da dužnik ispuni prema trećemu
ono što je ugovoreno u korist te treće osobe.

**Opoziv koristi**

Članak 338.

\(1\) Ugovaratelj koristi za trećega može je opozvati ili izmijeniti sve
dok treći ne izjavi da prihvaća ono što je ugovoreno u njegovu korist.

\(2\) Ako je ugovoreno da će dužnik ispuniti ono na što se obvezao u
korist trećega tek nakon smrti ugovaratelja, ovaj može sve dotle, pa i
svojom oporukom, opozvati korist ugovorenu za trećega ako iz samog
ugovora ili iz okolnosti ne proizlazi što drugo.

**Prigovori dužnika prema trećemu**

Članak 339.

Dužnik može isticati trećemu sve prigovore koje ima prema ugovaratelju
po osnovi ugovora kojim je ugovorena korist za trećega.

**Odbijanje trećega**

Članak 340.

Ako treći odbije korist koja je ugovorena za njega ili je ugovaratelj
opozove, korist pripada ugovaratelju ako što drugo nije ugovoreno ili ne
proizlazi iz naravi posla.

**3. Ugovaranje na teret trećega**

**Obećanje radnje treće osobe**

Članak 341.

\(1\) Obećanje učinjeno drugom da će treći nešto učiniti ili propustiti,
trećega ne obvezuje, a obećavatelj odgovara za štetu koju bi drugi
pretrpio zbog toga što treći ne pristaje obvezati se ili ispuniti
određenu radnju.

\(2\) Obećavatelj neće odgovarati ako je drugom obećao da će se samo
zauzeti kod trećega da se ovaj obveže nešto učiniti ili propustiti, a u
tome nije uspio i pored svega potrebnog zalaganja.

**4. Pravo na popravljanje štete**

**Ispunjenje obveze i posljedice neispunjenja**

Članak 342.

\(1\) Vjerovnik u obveznom odnosu ovlašten je od dužnika zahtijevati
ispunjenje obveze, a dužnik je dužan ispuniti je savjesno u svemu kako
ona glasi.

\(2\) Kad dužnik ne ispuni obvezu ili zakasni s njezinim ispunjenjem,
vjerovnik ima pravo zahtijevati i popravljanje štete koju je zbog toga
pretrpio.

\(3\) Za štetu zbog zakašnjenja s ispunjenjem odgovara i dužnik kojemu
je vjerovnik dao primjeren naknadni rok za ispunjenje.

\(4\) Dužnik odgovara i za djelomičnu ili potpunu nemogućnost
ispunjenja, iako tu nemogućnost nije skrivio, ako je nastupila nakon
njegova dolaska u zakašnjenje, za koje odgovara.

\(5\) Ali se dužnik oslobađa odgovornosti za štetu ako dokaže da bi
stvar koja je objekt činidbe slučajno propala i da je on svoju obvezu na
vrijeme ispunio.

**Oslobođenje dužnika od odgovornosti**

Članak 343.

Dužnik se oslobađa odgovornosti za štetu ako dokaže da nije mogao
ispuniti svoju obvezu, odnosno da je zakasnio s ispunjenjem obveze zbog
vanjskih, izvanrednih i nepredvidivih okolnosti nastalih poslije
sklapanja ugovora koje nije mogao spriječiti, otkloniti ili izbjeći.

**Ugovorno proširenje odgovornosti**

Članak 344.

\(1\) Ugovorom se može proširiti odgovornost dužnika i za slučajeve za
koje on inače ne odgovara.

\(2\) Ali se ispunjenje takve ugovorne odredbe ne može zahtijevati ako
bi to bilo u suprotnosti s načelom savjesnosti i poštenja.

**Ograničenje i isključenje odgovornosti**

Članak 345.

\(1\) Odgovornost dužnika za namjeru ili krajnju nepažnju ne može se
unaprijed ugovorom isključiti ni ograničiti.

\(2\) Ali sud može na zahtjev zainteresirane ugovorne strane poništiti i
ugovornu odredbu o isključenju i ograničenju odgovornosti za običnu
nepažnju, ako je takav sporazum proizašao iz monopolskog položaja
dužnika ili uopće iz neravnopravnog odnosa ugovornih strana.

\(3\) Pravovaljana je odredba ugovora kojom se određuje najviši iznos
naknade, ako tako određeni iznos nije u očitom nerazmjeru sa štetom i
ako za određeni slučaj nije što drugo zakonom određeno.

\(4\) U slučaju ograničenja visine naknade vjerovnik ima pravo na
potpunu naknadu ako je nemogućnost ispunjenja obveze prouzročena
namjerno ili krajnjom nepažnjom dužnika.

**Obujam naknade**

Članak 346.

\(1\) Vjerovnik ima pravo na naknadu obične štete i izmakle koristi te
pravičnu naknadu neimovinske štete, koje je dužnik u vrijeme sklapanja
ugovora morao predvidjeti kao moguće posljedice povrede ugovora, a s
obzirom na činjenice koje su mu tada bile poznate ili morale biti
poznate.

\(2\) U slučaju prijevare ili namjernog neispunjenja te neispunjenja
zbog krajnje nepažnje vjerovnik ima pravo zahtijevati od dužnika naknadu
cjelokupne štete koja je nastala zbog povrede ugovora, bez obzira na to
što dužnik nije znao za posebne okolnosti zbog kojih su one nastale.

\(3\) Ako je pri povredi obveze pored štete nastao za vjerovnika i neki
dobitak, o njemu će se prilikom određivanja visine naknade voditi računa
u razumnoj mjeri.

\(4\) Strana koja se poziva na povredu ugovora dužna je poduzeti sve
razumne mjere da bi se smanjila šteta izazvana tom povredom, inače druga
strana može zahtijevati smanjenje naknade.

\(5\) Odredbe ovoga članka na odgovarajući se način primjenjuju i na
neispunjenje obveza koje nisu nastale iz ugovora, ako za pojedine od
njih nije ovim Zakonom nešto drugo predviđeno.

**Smanjenje naknade**

Članak 347.

Kad je vjerovnik ili osoba za koju on odgovara pridonio nastanku štete
ili njezinoj visini ili otežanju dužnikova položaja, naknada se smanjuje
razmjerno.

**Odgovornost zbog propuštanja obavijesti**

Članak 348.

Ugovorna strana koja je dužna obavijestiti drugu stranu o činjenicama
što su od utjecaja na njihov međusobni odnos odgovara za štetu koju
pretrpi druga strana zbog toga što nije bila na vrijeme obaviještena.

**Primjena odredaba o izvanugovornoj šteti**

Članak 349.

Ako odredbama ovoga odsjeka nije drukčije propisano, na naknadu ove
štete na odgovarajući se način primjenjuju odredbe ovoga Zakona o
naknadi izvanugovorne štete.

**5. Ugovorna kazna**

**Opća pravila**

Članak 350.

\(1\) Vjerovnik i dužnik mogu ugovoriti da će dužnik platiti vjerovniku
određeni novčani iznos ili pribaviti neku drugu materijalnu korist ako
ne ispuni svoju obvezu ili ako zakasni s njezinim ispunjenjem ili ako je
neuredno ispuni.

\(2\) Ako što drugo ne proizlazi iz ugovora, smatra se da je kazna
ugovorena za slučaj da dužnik kasni s ispunjenjem.

\(3\) Ugovorna kazna ne može biti ugovorena za novčane obveze.

**Način određivanja**

Članak 351.

\(1\) Ugovorne strane mogu odrediti visinu kazne po svojoj volji, u
ukupnom iznosu, u postotku, ili za svaki dan zakašnjenja, ili na koji
drugi način.

\(2\) Ona mora biti ugovorena u obliku propisanom za ugovor iz kojega je
nastala obveza na čije se ispunjenje odnosi.

**Pravna sudbina sporazuma**

Članak 352.

\(1\) Sporazum o ugovornoj kazni dijeli pravnu sudbinu obveze na čije se
osiguranje odnosi.

\(2\) Sporazum gubi pravni učinak ako je do neispunjenja, neurednog
ispunjenja ili zakašnjenja došlo iz uzroka za koji dužnik ne odgovara.

**Vjerovnikova prava**

Članak 353.

\(1\) Kad je kazna ugovorena za slučaj neispunjenja obveze, vjerovnik
može zahtijevati ili ispunjenje obveze ili ugovornu kaznu.

\(2\) On gubi pravo zahtijevati ispunjenje obveze ako je zatražio
isplatu ugovorne kazne.

\(3\) Kad je kazna ugovorena za slučaj neispunjenja, dužnik nema pravo
isplatiti ugovornu kaznu i odustati od ugovora, osim ako je to bila
namjera ugovaratelja kad su kaznu ugovorili.

\(4\) Kad je kazna ugovorena za slučaj zakašnjenja, odnosno neurednog
ispunjenja, vjerovnik ima pravo zahtijevati i ispunjenje obveze i
ugovornu kaznu.

\(5\) Vjerovnik ne može zahtijevati ugovornu kaznu zbog zakašnjenja,
odnosno neurednog ispunjenja ako je primio ispunjenje obveze, a nije bez
odgađanja priopćio dužniku da zadržava svoje pravo na ugovornu kaznu.

**Smanjenje ugovorne kazne**

Članak 354.

Sud će na zahtjev dužnika smanjiti iznos ugovorne kazne ako nađe da je
ona nerazmjerno visoka s obzirom na vrijednost i značenje objekta
obveze.

**Ugovorna kazna i naknada štete**

Članak 355.

\(1\) Vjerovnik ima pravo zahtijevati ugovornu kaznu i kad njezin iznos
premašuje visinu štete koju je pretrpio, a i kad nije pretrpio nikakvu
štetu.

\(2\) Ako je šteta koju je vjerovnik pretrpio veća od iznosa ugovorne
kazne, on ima pravo zahtijevati razliku do potpune naknade štete.

**Zakonom određena naknada i ugovorna kazna**

Članak 356.

Ako je za neispunjenje obveze, neuredno ispunjenje ili za slučaj
zakašnjenja s ispunjenjem zakonom određena visina naknade pod nazivom
penala, ugovorne kazne, naknade ili pod kojim drugim nazivom, a ugovorne
strane su pored toga ugovorile kaznu, vjerovnik nema pravo zahtijevati
ujedno ugovornu kaznu i naknadu određenu zakonom, osim ako je to zakonom
dopušteno.

##### II. UČINCI DVOSTRANOOBVEZNIH UGOVORA

**1. Odgovornost za materijalne i pravne nedostatke ispunjenja**

Članak 357.

\(1\) Kod naplatnog ugovora svaki ugovaratelj odgovara za materijalne
nedostatke svog ispunjenja.

\(2\) Isto tako, ugovaratelj odgovara i za pravne nedostatke ispunjenja
i dužan je štititi drugu stranu od prava i zahtjeva trećih osoba kojima
bi njezino pravo bilo isključeno ili suženo.

\(3\) Na navedene odgovornosti prenositelja na odgovarajući se način
primjenjuju odredbe ovoga Zakona o odgovornosti prodavatelja za
materijalne i pravne nedostatke, ako za pojedine ugovore nije što drugo
propisano.

**2. Prigovor neispunjenja ugovora**

**Pravilo istodobnog ispunjenja**

Članak 358.

\(1\) U dvostranoobveznim ugovorima nijedna strana nije dužna ispuniti
svoju obvezu ako druga strana ne ispuni ili nije spremna istodobno
ispuniti svoju obvezu, osim ako je što drugo ugovoreno ili zakonom
određeno, ili ako što drugo proistječe iz naravi posla.

\(2\) Ali ako u sudskom postupku jedna strana istakne da nije dužna
ispuniti svoju obvezu dok i druga strana ne ispuni svoju, sud će joj
narediti da ispuni svoju obvezu kad i druga strana ispuni svoju.

**Kad ispunjenje obveze jedne strane postane neizvjesno**

Članak 359.

\(1\) Ako je ugovoreno da prvo jedna strana ispuni svoju obvezu, pa se
nakon sklapanja ugovora materijalne prilike druge strane pogoršaju u toj
mjeri da je neizvjesno hoće li ona moći ispuniti svoju obvezu, ili ako
ta neizvjesnost proizlazi iz drugih ozbiljnih razloga, strana koja se
obvezala da prva ispuni svoju obvezu može odgoditi njezino ispunjenje
dok druga strana ne ispuni svoju obvezu ili dok ne dade dovoljno
osiguranje da će je ispuniti.

\(2\) To vrijedi i kad su materijalne prilike druge strane bile u istoj
mjeri teške još prije sklapanja ugovora, ako njezin suugovaratelj to
nije znao niti je morao znati.

\(3\) U tim slučajevima strana koja se obvezala prva ispuniti svoju
obvezu može zahtijevati da joj se osiguranje dade u primjerenom roku, a
poslije proteka toga roka bez rezultata, može raskinuti ugovor.

**3. Raskid ugovora zbog neispunjenja**

**Prava jedne strane kad druga strana ne ispuni svoju obvezu**

Članak 360.

U dvostranoobveznim ugovorima, kad jedna strana ne ispuni svoju obvezu,
druga strana može, ako nije što drugo određeno, zahtijevati ispunjenje
obveze ili, pod pretpostavkama predviđenim u idućim člancima, raskinuti
ugovor jednostavnom izjavom, ako raskid ugovora ne nastupa po samom
zakonu, a u svakom slučaju ima pravo na naknadu štete.

**Kad je ispunjenje u roku bitan sastojak ugovora**

Članak 361.

\(1\) Kad je ispunjenje obveze u određenom roku bitan sastojak ugovora,
pa dužnik ne ispuni obvezu u tom roku, ugovor se raskida po samom
zakonu.

\(2\) Ali vjerovnik može održati ugovor na snazi ako nakon isteka roka,
bez odgađanja obavijesti dužnika da zahtijeva ispunjenje ugovora.

\(3\) Kad je vjerovnik zahtijevao ispunjenje, pa ga nije dobio u
razumnom roku, može izjaviti da raskida ugovor.

\(4\) Ova pravila važe kako u slučaju kad su ugovorne strane predvidjele
da će se ugovor smatrati raskinutim ako ne bude ispunjen u određenom
roku, tako i onda kad je ispunjenje ugovora u određenom roku bitan
sastojak ugovora po naravi posla.

**Kad ispunjenje u roku nije bitan sastojak ugovora**

Članak 362.

\(1\) Kad ispunjenje obveze u određenom roku nije bitan sastojak
ugovora, dužnik zadržava pravo da i nakon isteka roka ispuni svoju
obvezu, a vjerovnik da zahtijeva njezino ispunjenje.

\(2\) Ali ako vjerovnik želi raskinuti ugovor, mora ostaviti dužniku
primjeren naknadni rok za ispunjenje.

\(3\) Ako dužnik ne ispuni obvezu u naknadnom roku, nastupaju iste
posljedice kao i u slučaju kad je rok bitan sastojak ugovora.

**Raskid ugovora bez ostavljanja naknadnog roka**

Članak 363.

Vjerovnik može raskinuti ugovor bez ostavljanja dužniku naknadnog roka
za ispunjenje ako iz dužnikova držanja proizlazi da on svoju obvezu neće
ispuniti ni u naknadnom roku.

**Raskid ugovora prije isteka roka**

Članak 364.

Kad je prije isteka roka za ispunjenje obveze očito da jedna strana neće
ispuniti svoju obvezu iz ugovora, druga strana može raskinuti ugovor i
zahtijevati naknadu štete.

**Raskid ugovora s uzastopnim obvezama**

Članak 365.

\(1\) Kad u ugovoru s uzastopnim obvezama jedna strana ne ispuni jednu
obvezu, druga strana može, u razumnom roku, raskinuti ugovor glede svih
budućih obveza, ako je iz danih okolnosti očito da ni one neće biti
ispunjene.

\(2\) Ona može raskinuti ugovor ne samo glede budućih obveza nego i
glede već ispunjenih, ako njihovo ispunjenje bez izostalih ispunjenja
nema interesa za nju.

\(3\) Dužnik može održati ugovor ako dade odgovarajuće osiguranje.

**Dužnost obavješćivanja**

Članak 366.

Vjerovnik koji zbog neispunjenja dužnikove obveze raskida ugovor dužan
je to priopćiti dužniku bez odgađanja.

**Kad se ugovor ne može raskinuti**

Članak 367.

Ugovor se ne može raskinuti zbog neispunjenja neznatnog dijela obveze.

**Učinak raskida**

Članak 368.

\(1\) Raskidom ugovora obje su strane oslobođene svojih obveza, osim
obveze na naknadu štete.

\(2\) Ako je jedna strana ispunila ugovor potpuno ili djelomično, ima
pravo na povrat onoga što je dala.

\(3\) Ako obje strane imaju pravo zahtijevati vraćanje danog, uzajamna
vraćanja obavljaju se po pravilima za ispunjenje dvostranoobveznih
ugovora.

\(4\) Svaka strana duguje drugoj naknadu za koristi koje je u
međuvremenu imala od onoga što je dužna vratiti, odnosno nadoknaditi.

\(5\) Strana koja vraća novac dužna je platiti zatezne kamate od dana
kad je isplatu primila.

**4. Izmjena ili raskid ugovora zbog promijenjenih \
okolnosti**

**Pretpostavke za raskid**

Članak 369.

\(1\) Ako bi zbog izvanrednih okolnosti nastalih nakon sklapanja
ugovora, a koje se nisu mogle predvidjeti u vrijeme sklapanja ugovora,
ispunjenje obveze za jednu ugovornu stranu postalo pretjerano otežano
ili bi joj nanijelo pretjerano veliki gubitak, ona može zahtijevati da
se ugovor izmijeni ili čak i raskine.

\(2\) Izmjenu ili raskid ugovora ne može zahtijevati strana koja se
poziva na promijenjene okolnosti ako je bila dužna u vrijeme sklapanja
ugovora uzeti u obzir te okolnosti ili ih je mogla izbjeći ili
savladati.

\(3\) Strana koja zahtijeva izmjenu ili raskid ugovora ne može se
pozivati na promijenjene okolnosti koje su nastupile nakon isteka roka
određenog za ispunjenje njezine obveze.

\(4\) Kad jedna strana zahtijeva raskid ugovora, ugovor se neće
raskinuti ako druga strana ponudi ili pristane da se odgovarajuće
odredbe ugovora pravično izmijene.

\(5\) Ako izrekne raskid ugovora, sud će na zahtjev druge strane
obvezati stranu koja ga je zahtijevala da ovoj naknadi pravičan dio
štete koju trpi zbog toga.

**Dužnost obavještavanja**

Članak 370.

Strana koja je ovlaštena zbog promijenjenih okolnosti zahtijevati
izmjenu ili raskid ugovora dužna je o svojoj namjeri obavijestiti drugu
stranu čim sazna da su takve okolnosti nastupile, a ako to ne učini,
odgovara za štetu koju je druga strana pretrpjela zbog toga što joj
zahtjev nije bio na vrijeme priopćen.

**Okolnosti značajne za odluku suda**

Članak 371.

Pri odlučivanju o izmjeni ugovora, odnosno o njegovu raskidu sud će se
rukovoditi načelom savjesnosti i poštenja, vodeći računa osobito o svrsi
ugovora, o podjeli rizika koja proizlazi iz ugovora ili zakona, o
trajanju i djelovanju izvanrednih okolnosti te o interesima obiju
strana.

**Odricanje od pozivanja na promijenjene okolnosti**

Članak 372.

Strane se mogu ugovorom unaprijed odreći pozivanja na određene
promijenjene okolnosti, osim ako je to u opreci s načelom savjesnosti i
poštenja.

**5. Nemogućnost ispunjenja**

**Nemogućnost ispunjenja za koju ne odgovara nijedna strana**

Članak 373.

\(1\) Kad je ispunjenje obveze jedne strane u dvostranoobveznom ugovoru
postalo nemoguće zbog izvanrednih vanjskih događaja nastalih nakon
sklapanja ugovora a prije dospjelosti obveze, koji se u vrijeme
sklapanja ugovora nisu mogli predvidjeti, niti ih je ugovorna strana
mogla spriječiti, izbjeći ili otkloniti te za koje nije odgovorna ni
jedna ni druga strana, gasi se i obveza druge strane, a ako je ova nešto
ispunila od svoje obveze, može zahtijevati vraćanje po pravilima o
vraćanju stečenog bez osnove.

\(2\) U slučaju djelomične nemogućnosti ispunjenja zbog događaja za koji
nije odgovorna ni jedna ni druga strana, druga strana može raskinuti
ugovor ako djelomično ispunjenje ne odgovara njezinim potrebama, inače
ugovor ostaje na snazi, a druga strana ima pravo zahtijevati razmjerno
smanjenje svoje obveze.

**Nemogućnost ispunjenja za koju odgovara druga strana**

Članak 374.

\(1\) Kad je ispunjenje obveze jedne strane u dvostranoobveznom ugovoru
postalo nemoguće zbog događaja za koji odgovara druga strana, njezina
obveza se gasi, ali ona zadržava svoju tražbinu prema drugoj strani, s
tim što se smanjuje za onoliko koliko je ona mogla imati koristi od
oslobođenja od vlastite obveze.

\(2\) Osim toga, ona je dužna ustupiti drugoj strani sva prava koja bi
imala prema trećim osobama u vezi s objektom svoje obveze čije je
ispunjenje postalo nemoguće.

**6. Prekomjerno oštećenje**

**Očiti nerazmjer uzajamnih činidaba**

Članak 375.

\(1\) Ako je između činidaba ugovornih strana u dvostrano obveznom
ugovoru postojao u vrijeme sklapanja ugovora očiti nerazmjer, oštećena
strana može zahtijevati poništaj ugovora ako za pravu vrijednost tada
nije znala niti je morala znati.

\(2\) Pravo da se zahtijeva poništaj ugovora prestaje istekom godine
dana od njegova sklapanja.

\(3\) Odricanje unaprijed od toga prava nema pravni učinak.

\(4\) Ugovor će ostati na snazi ako druga strana ponudi dopunu do prave
vrijednosti.

\(5\) Zbog ovoga nerazmjera ne može se zahtijevati poništaj trgovačkog
ugovora, ugovora na sreću, javne prodaje, a ni onda kad je za stvar dana
viša cijena iz osobite naklonosti.

#### Odjeljak 2. UGOVORI

##### Odsjek 1. UGOVOR O KUPOPRODAJI

**I. OPĆE ODREDBE**

**Pojam**

Članak 376.

\(1\) Ugovorom o kupoprodaji prodavatelj se obvezuje predati kupcu stvar
u vlasništvo, a kupac se obvezuje platiti mu cijenu.

\(2\) Prodavatelj nekog prava obvezuje se pribaviti to pravo kupcu, a
kad ostvarivanje njegova sadržaja zahtijeva posjed stvari, predati mu i
stvar.

**Oblik ugovora o kupoprodaji nekretnine**

Članak 377.

Ugovor o kupoprodaji nekretnina mora biti sklopljen u pisanom obliku.

**Rizik**

Članak 378.

\(1\) Do predaje stvari kupcu rizik slučajne propasti ili oštećenja
stvari snosi prodavatelj, a s predajom stvari rizik prelazi na kupca.

\(2\) Rizik ne prelazi na kupca ako je on zbog nekog nedostatka predane
stvari raskinuo ugovor ili zahtijevao zamjenu stvari.

**Prijelaz rizika u slučaju kupčeva zakašnjenja**

Članak 379.

\(1\) Ako predaja stvari nije izvršena zbog kupčeva zakašnjenja, rizik
prelazi na kupca u času kad je došao u zakašnjenje.

\(2\) Kad su objekt ugovora stvari određene po rodu, rizik prelazi na
kupca u zakašnjenju ako je prodavatelj izdvojio stvari očito namijenjene
predaji i o tome odaslao obavijest kupcu.

\(3\) Ali kad su stvari određene po rodu takve naravi da prodavatelj ne
može izdvojiti jedan njihov dio, dovoljno je da je prodavatelj izvršio
sve radnje koje su potrebne da bi kupac mogao preuzeti stvari i da je o
tome odaslao obavijest kupcu.

**II. SASTOJCI UGOVORA O KUPOPRODAJI**

**1. Stvar**

**Opće pravilo**

Članak 380.

\(1\) Stvar mora biti u prometu te je ništetan ugovor o kupoprodaji
stvari koja je izvan prometa.

\(2\) Za prodaju stvari čiji je promet ograničen vrijede posebni
propisi.

\(3\) Kupoprodaja se može odnositi i na buduću stvar.

**Kad stvar propadne prije ugovora**

Članak 381.

\(1\) Ugovor o kupoprodaji nema pravni učinak ako je u trenutku njegova
sklapanja stvar o kojoj je ugovor bila propala.

\(2\) Ako je u času sklapanja ugovora stvar bila samo djelomično
propala, kupac može raskinuti ugovor ili ostati pri njemu uz razmjerno
sniženje cijene.

\(3\) Ali će ugovor ostati na snazi i kupac će imati samo pravo na
sniženje cijene ako djelomična propast stvari ne smeta postizanju svrhe
ugovora, ili ako za određenu stvar postoji takav običaj u pravnom
prometu.

**Kupoprodaja tuđe stvari**

Članak 382.

Kupoprodaja tuđe stvari obvezuje ugovaratelje, ali kupac koji nije znao
niti morao znati da je stvar tuđa može, ako se zbog toga ne može
ostvariti svrha ugovora, raskinuti ugovor i zahtijevati naknadu štete.

**Kupoprodaja spornog prava**

Članak 383.

\(1\) Sporno pravo može biti objekt ugovora o kupoprodaji.

\(2\) Ali je ništetan ugovor kojim bi odvjetnik ili koji drugi
nalogoprimac kupio sporno pravo čije mu je ostvarivanje povjereno, ili
ugovorio za sebe udio u podjeli iznosa dosuđenog njegovu nalogodavcu.

**2. Cijena**

**Kad cijena nije određena**

Članak 384.

\(1\) Ako ugovorom o kupoprodaji cijena nije određena, a ni ugovor ne
sadrži dovoljno podataka s pomoću kojih bi se ona mogla odrediti, ugovor
nema pravni učinak.

\(2\) Kad trgovačkim ugovorom o kupoprodaji cijena nije određena, niti u
njemu ima dovoljno podataka s pomoću kojih bi se ona mogla odrediti,
kupac je dužan platiti cijenu koju je prodavatelj redovito naplaćivao u
vrijeme sklapanja ugovora, a kad ove nema, razumnu cijenu.

\(3\) Pod razumnom cijenom smatra se tekuća cijena u vrijeme sklapanja
ugovora, a ako se ona ne može utvrditi, onda cijenu koju utvrđuje sud
prema okolnostima slučaja.

**Propisana cijena**

Članak 385.

Kad je ugovorena viša cijena od one koju je za određenu vrstu stvari
propisalo nadležno tijelo, kupac duguje samo iznos propisane cijene, a
ako je već isplatio ugovorenu cijenu, ima pravo zahtijevati povrat
razlike.

**Kad je ugovorena tekuća cijena**

Članak 386.

\(1\) Kad je ugovorena tekuća cijena, kupac duguje cijenu utvrđenu
službenom evidencijom na tržištu mjesta prodavatelja u vrijeme kad je
trebalo doći do ispunjenja.

\(2\) Ako takve evidencije nema, tekuća se cijena određuje na temelju
elemenata s pomoću kojih se prema običajima tržišta utvrđuje cijena.

**Kad je određivanje cijene povjereno trećemu**

Članak 387.

Ako treća osoba kojoj je povjereno određivanje cijene neće ili je ne
može odrediti, a ugovaratelji se ne slože naknadno o određivanju cijene
niti ugovor raskinu, smatrat će se da je ugovorena razumna cijena.

**Kad je određivanje cijene ostavljeno jednom ugovaratelju**

Članak 388.

Odredba ugovora kojom se određivanje cijene ostavlja na volju jednom
ugovaratelju smatra se kao da nije ni ugovorena i tada kupac duguje
cijenu kao u slučaju kad cijena nije određena.

**III. OBVEZE PRODAVATELJA**

**1. Predaja stvari**

**Vrijeme i mjesto predaje**

Članak 389.

\(1\) Prodavatelj je dužan predati stvar kupcu u vrijeme i na mjestu
predviđenom ugovorom.

\(2\) Prodavatelj je ispunio obvezu predaje kupcu, u pravilu, kad mu
stvar uruči ili preda ispravu kojom se stvar može preuzeti.

**Sadržaj predaje**

Članak 390.

\(1\) Ako nije što drugo ugovoreno ili ne proizlazi iz naravi posla,
prodavatelj je dužan predati stvar kupcu u ispravnom stanju, zajedno s
njezinim pripadcima.

\(2\) Plodovi i druge koristi od stvari pripadaju kupcu od dana kad je
prodavatelj bio dužan da mu ih preda.

**Kad je ugovorena predaja u tijeku stanovitog razdoblja**

Članak 391.

Kad je ugovoreno da će se predaja stvari izvršiti u tijeku stanovitog
razdoblja, a nije određeno koja će strana imati pravo odrediti nadnevak
predaje u granicama toga razdoblja, to pravo pripada prodavatelju, osim
kad iz okolnosti slučaja proizlazi da je određivanje nadnevka predaje
ostavljeno kupcu.

**Kad nadnevak predaje nije određen**

Članak 392.

Kad nadnevak predaje stvari kupcu nije određen, prodavatelj je dužan
izvršiti predaju u razumnom roku nakon sklapanja ugovora, s obzirom na
narav stvari i na ostale okolnosti.

**Kad mjesto predaje nije određeno ugovorom**

Članak 393.

\(1\) Kad mjesto predaje nije određeno ugovorom, stvar se predaje u
mjestu u kojem je prodavatelj u trenutku sklapanja ugovora imao svoje
prebivalište ili, u nedostatku ovoga, svoje boravište, a ako je
prodavatelj sklopio ugovor u obavljanju svoje redovite gospodarske
djelatnosti, onda u mjestu njegova sjedišta.

\(2\) Ali ako je u trenutku sklapanja ugovora ugovarateljima bilo
poznato gdje se stvar nalazi, odnosno gdje treba biti izrađena, predaja
se obavlja u tom mjestu.

**Predaja prijevozniku**

Članak 394.

Kad je prema ugovoru potrebno izvršiti prijevoz, a ugovorom nije
određeno mjesto ispunjenja, predaja je izvršena uručenjem stvari
prijevozniku ili otpremniku.

**Obveza prijevoza stvari**

Članak 395.

Ako je prodavatelj dužan poslati stvar kupcu, mora sklopiti na uobičajen
način i pod uobičajenim uvjetima ugovore potrebne za izvršenje prijevoza
do određenog mjesta.

**Troškovi predaje**

Članak 396.

Troškove predaje, a i one koji joj prethode, snosi prodavatelj, a
troškove odnošenja stvari i sve ostale troškove poslije predaje snosi
kupac, ako nije što drugo ugovoreno.

**Odgađanje predaje do isplate cijene**

Članak 397.

Ako nije što drugo ugovoreno ili uobičajeno, prodavatelj nije dužan
predati stvar ako mu kupac ne isplati cijenu istodobno ili nije spreman
to istodobno učiniti, ali kupac nije dužan isplatiti cijenu prije nego
što je imao mogućnost pregledati stvar.

**Odgađanje predaje u slučaju prijevoza stvari**

Članak 398.

\(1\) Kad se predaja stvari ostvaruje uručenjem prijevozniku,
prodavatelj može odgoditi odašiljanje stvari do isplate cijene, ili
poslati stvar tako da zadrži pravo raspolaganja njome za vrijeme
prijevoza.

\(2\) Ako je zadržao pravo raspolaganja stvarju za vrijeme prijevoza,
prodavatelj može zahtijevati da stvar ne bude predana kupcu u odredišnom
mjestu dok ne isplati cijenu, a kupac nije dužan isplatiti cijenu prije
nego što je imao mogućnost pregledati stvar.

\(3\) Međutim, kad ugovor predviđa plaćanje uz predaju odgovarajuće
isprave, kupac nema pravo odbiti isplatu cijene zbog toga što nije imao
mogućnost pregledati stvar.

**Sprječavanje izručenja odaslane stvari**

Članak 399.

\(1\) Ako se nakon odašiljanja stvari kupcu pokaže da su njegove
materijalne prilike takve da se osnovano može posumnjati da će on moći
isplatiti cijenu, prodavatelj može spriječiti izručenje stvari kupcu čak
i kad ovaj već ima u rukama ispravu koja ga ovlašćuje da zahtijeva
izručenje stvari.

\(2\) Međutim, prodavatelj ne može spriječiti izručenje ako ga zahtijeva
neka treća osoba koja je uredan imatelj isprave koja je ovlašćuje da
zahtijeva izručenje stvari, osim ako isprava sadrži rezerve glede učinka
prijenosa, ili ako prodavatelj dokaže da je imatelj isprave kad ju je
pribavljao postupio svjesno na štetu prodavatelja.

**2. Odgovornost za materijalne nedostatke**

**Pojmovi**

Članak 399.a (NN 126/21)

U smislu primjene odredbi o odgovornosti za materijalne nedostatke
stvari i komercijalnog jamstva pojedini pojmovi imaju sljedeće značenje:

1. potrošač je svaka fizička osoba koja sklapa ugovor o kupoprodaji
izvan svoje trgovačke, poslovne, obrtničke ili profesionalne
djelatnosti,

2. potrošački ugovor je ugovor koji sklapaju potrošač i svaka fizička
ili pravna osoba koja djeluje u okviru svoje trgovačke, poslovne,
obrtničke ili profesionalne djelatnosti, uključujući i osobu koja
djeluje u ime ili za račun te osobe,

3. proizvođač je osoba koja je izradila stvar, uvezla stvar na područje
Europske unije i svaka druga osoba koja se predstavlja kao proizvođač
time što na stvar stavlja svoje ime, zaštitni znak ili drugi razlikovni
znak,

4. digitalni sadržaj su podaci koji se proizvode i isporučuju u
digitalnom obliku,

5. digitalna usluga je:

a\) usluga kojom se potrošaču omogućuju stvaranje, obrada i pohrana
podataka u digitalnom obliku ili pristup njima ili

b\) usluga kojom se omogućuje dijeljenje ili bilo koja druga interakcija
s podacima u digitalnom obliku koje učitava ili stvara potrošač ili
drugi korisnici te usluge,

6. kompatibilnost je sposobnost stvari da funkcionira s hardverom ili
softverom s kojima se obično koristi stvar iste vrste, a da tu stvar,
hardver ili softver pritom nije potrebno konvertirati,

7. funkcionalnost je sposobnost stvari da izvršava funkcije s obzirom na
svoju svrhu,

8. interoperabilnost je sposobnost stvari da funkcionira s hard­verom ili
softverom drukčijim od onih s pomoću kojih se obično koristi stvar iste
vrste,

9. trajni nosač podataka je svako sredstvo koje kupcu ili prodavatelju
omogućuje da informacije, koje su toj osobi osobno upućene, pohrani tako
da im može pristupati tijekom razdoblja koje odgovara svrhama za koje su
te informacije namijenjene i koje omogućuje nepromijenjeno
reproduciranje pohranjenih informacija,

10. trajnost je sposobnost stvari da zadrži svoje funkcije i radne
značajke tijekom uobičajene upotrebe,

11. besplatno znači bez troškova potrebnih za uklanjanje nedostatka, a
posebno bez poštanskih troškova te troškova prijevoza, rada ili
materijala.

**Materijalni nedostaci za koje prodavatelj odgovara**

Članak 400. (NN 126/21)

\(1\) Prodavatelj odgovara za materijalne nedostatke stvari koje je ona
imala u trenutku prijelaza rizika na kupca, bez obzira je li mu to bilo
poznato.

\(2\) Prodavatelj odgovara i za one materijalne nedostatke koji se
pojave nakon prijelaza rizika na kupca ako su posljedica uzroka koji je
postojao prije toga.

\(3\) Prodavatelj odgovara za materijalne nedostatke neovisno o tome je
li ugovorom prenio ili se obvezao prenijeti kupcu stvar u vlasništvo, a
kupac platio ili se obvezao platiti njezinu cijenu.

\(4\) Kod potrošačkih ugovora prodavatelj odgovara za materijalne
nedostatke prema pravilima propisanima za ugovor o kupoprodaji i kada je
riječ o ugovoru za isporuku stvari koju je tek potrebno izraditi ili
proizvesti, neovisno o tome je li po općim pravilima riječ o ugovoru o
kupoprodaji, ugovoru o djelu ili drugom ugovoru.

\(5\) Odredbe ovoga Zakona o odgovornosti za materijalne nedostatke ne
primjenjuju se na potrošačke ugovore za isporuku digitalnih sadržaja ili
digitalnih usluga, osim ako je predmet ugovora o kupoprodaji pokretna
stvar u koju je ugrađen digitalni sadržaj ili digitalne usluge ili su
povezani sa stvari tako da bi odsutnost tog digitalnog sadržaja ili te
digitalne usluge onemogućila funkcioniranje te stvari i koji se
isporučuju na temelju ugovora o kupoprodaji, neovisno o tome isporučuje
li takav digitalni sadržaj ili digitalnu uslugu prodavatelj ili treća
strana (stvar s digitalnim elementima).

\(6\) U slučaju stvari s digitalnim elementima rizik prelazi na kupca u
trenutku kada je obavljena jednokratna isporuka digitalnog sadržaja ili
digitalne usluge odnosno kada je započela kontinuirana isporuka
digitalnog sadržaja ili digitalne usluge.

\(7\) Ako stvar treba instalirati ili montirati prodavatelj ili osoba za
koju on odgovara, rizik prelazi na kupca u trenutku u kojem je dovršena
instalacija odnosno montaža.

\(8\) U slučaju dvojbe o tome je li isporuka ugrađenog ili povezanog
digitalnog sadržaja ili digitalne usluge dio potrošačkog ugovora o
kupoprodaji, predmnijeva se da su digitalni sadržaj ili digitalna usluga
obuhvaćeni ugovorom o kupoprodaji.

\(9\) Predmnijeva se da je svaki nedostatak stvari, kao i stvari s
digitalnim elementima koji se pokazao u roku od jedne godine od trenutka
prijelaza rizika postojao i u trenutku prijelaza rizika, osim ako
prodavatelj dokaže suprotno ili suprotno proizlazi iz naravi stvari ili
naravi nedostatka.

\(10\) Predmnijeva iz stavka 9. ovoga članka kod trgovačkih ugovora
odnosi se na razdoblje od šest mjeseci od trenutka prijelaza rizika.

\(11\) Kod potrošačkih ugovora o kupoprodaji stvari s digitalnim
elementima ako je ugovorena kontinuirana isporuka digitalnog sadržaja
ili digitalne usluge tijekom određenog razdoblja teret dokaza da ne
postoji nedostatak digitalnog sadržaja ili digitalne usluge je na
prodavatelju za vrijeme od dvije godine od prijelaza rizika, a ako je
ugovorena kontinuirana isporuka digitalnog sadržaja ili digitalne usluge
na rok dulji od dvije godine, teret dokaza da ne postoji nedostatak
digitalnog sadržaja ili digitalne usluge je na prodavatelju za cijelo
razdoblje na koje je isporuka ugovorena.

\(12\) Odredbe ovoga Zakona o odgovornosti za materijalne nedostatke ne
primjenjuju se na potrošačke ugovore o kupoprodaji materijalnih nosača
podataka koji služe isključivo kao nosači digitalnog sadržaja.

**Kad postoje materijalni nedostaci**

Članak 401. (NN 126/21)

\(1\) Nedostatak postoji:

1\) ako stvar ne odgovara opisu, vrsti, količini i kvaliteti odnosno
nema funkcionalnost, kompatibilnost, interoperabilnost i druge značajke
kako je utvrđeno ugovorom o kupoprodaji,

2\) ako stvar nije prikladna za bilo koju posebnu namjenu za koju je
potrebna kupcu i s kojom je kupac upoznao prodavatelja najkasnije u
trenutku sklapanja ugovora te u odnosu na koju je prodavatelj dao
pristanak,

3\) ako stvar nije isporučena sa svom dodatnom opremom i uputama,
uključujući upute za instalaciju, kako je utvrđeno ugovorom o
kupoprodaji ili

4\) ako stvar nije isporučena s ažuriranjima kako je utvrđeno ugovorom o
kupoprodaji.

\(2\) Osim nedostataka iz stavka 1. ovoga članka nedostatak postoji i:

1\) ako stvar nije prikladna za upotrebu u svrhe za koje bi se stvar
iste vrste uobičajeno koristila, uzimajući u obzir sve propise Europske
unije i propise Republike Hrvatske, tehničke standarde ili, ako takvih
tehničkih standarda nema, primjenjive kodekse ponašanja u određenom
području ako oni postoje,

2\) ako stvar ne odgovara kvaliteti i opisu uzorka ili modela koji je
prodavatelj stavio na raspolaganje kupcu prije sklapanja ugovora,

3\) ako stvar nije isporučena s dodatnom opremom, uključujući ambalažu,
upute za instalaciju ili druge upute, čiji primitak kupac može razumno
očekivati,

4\) ako stvar ne odgovara količini ili nema ona svojstva i druge
značajke, uključujući one koje se odnose na trajnost, funkcionalnost,
kompatibilnost i sigurnost, koji su uobičajeni za stvar iste vrste i
koje kupac može razumno očekivati s obzirom na prirodu stvari te
uzimajući u obzir sve javne izjave koje su dali prodavatelj ili druge
osobe u prethodnim fazama lanca transakcija, uključujući proizvođača,
ili koje su dane u njihovo ime, osobito u oglašavanju ili označivanju,

5\) ako je stvar nepravilno instalirana odnosno montirana, a usluga
instalacije odnosno montaže čini dio ugovora o kupoprodaji i obavio ju
je prodavatelj ili osoba za koju on odgovara ili

6\) ako je stvar za koju je bilo predviđeno da je instalira odnosno
montira kupac nepravilno instalirana odnosno montirana od strane kupca,
a nepravilna instalacija odnosno montaža posljedica je nedostatka u
uputama koje je dostavio prodavatelj ili, u slučaju stvari s digitalnim
elementima, koje je dostavio prodavatelj ili dobavljač digitalnog
sadržaja ili digitalne usluge.

\(3\) Prodavatelja ne obvezuju izjave iz stavka 2. točke 4. ovoga članka
ako dokaže da nije znao niti je mogao znati za tu izjavu, ili da je do
trenutka sklapanja ugovora javna izjava bila ispravljena na jednak ili
usporediv način kao i kada je dana, ili da ta javna izjava nije mogla
utjecati na donošenje odluke o kupnji.

\(4\) Kod potrošačkih ugovora nedostaci iz stavka 2. točke 1. do 4.
ovoga članka ne postoje ako je, u trenutku sklapanja ugovora, potrošač
bio posebno obaviješten da određeno obilježje stvari odstupa od
kriterija koji se koriste za određivanje nedostataka navedenih u stavku
2. točkama 1. do 4. ovoga članka i ako je potrošač to izričito i zasebno
prihvatio prilikom sklapanja ugovora.

Ažuriranje stvari s digitalnim elementima u potrošačkim ugovorima

Članak 401.a (NN 126/21)

\(1\) U potrošačkim ugovorima o kupoprodaji stvari s digitalnim
elementima kojima je predviđena jednokratna isporuka digitalnog sadržaja
ili digitalne usluge prodavatelj je dužan obavijestiti potrošača o
ažuriranjima, uključujući sigurnosna ažuriranja koja su potrebna da
stvar ostane bez nedostatka, te mu osigurati ažuriranja tijekom
razdoblja unutar kojeg to potrošač može razumno očekivati s obzirom na
vrstu i svrhu stvari i digitalnih elemenata te uzimajući u obzir
okolnosti i prirodu ugovora o kupoprodaji.

\(2\) Obveza osiguranja ažuriranja iz stavka 1. ovoga članka kod ugovora
o kupoprodaji kojim je predviđena kontinuirana isporuka digitalnog
sadržaja ili digitalne usluge na rok dulji od dvije godine traje do
isteka razdoblja za koji je ugovorena isporuka, a kod ugovora kod kojih
je kontinuirana isporuka ugovorena na dvije godine ili kraće razdoblje
obveza osiguranja ažuriranja traje dvije godine od trenutka prijelaza
rizika.

\(3\) Ako potrošač u razumnom roku ne instalira ažuriranja koja su mu
isporučena u skladu sa stavkom 1. i 2. ovoga članka, prodavatelj nije
odgovoran za nedostatak koji proizlazi isključivo iz propuštanja
instalacije ažuriranja, ako je obavijestio potrošača o raspoloživosti
ažuriranja i posljedicama propuštanja da ga instalira te ako propuštanje
instalacije ili nepravilna instalacija ažuriranja od strane potrošača
nisu posljedica nedostataka u uputama za instalaciju koje su dostavljene
potrošaču.

\(4\) Prodavatelj ne odgovara za nedostatke iz stavka 1. i 2. ovoga
članka ako je, u trenutku sklapanja ugovora, potrošač bio posebno
obaviješten da određeno obilježje stvari odstupa od kriterija koji se
koriste za određivanje nedostataka navedenih u stavku 1. i 2. ovoga
članka i ako je potrošač to izričito i zasebno prihvatio prilikom
sklapanja ugovora.

**Nedostaci za koje prodavatelj ne odgovara**

Članak 402. (NN 126/21)

\(1\) Prodavatelj ne odgovara za nedostatke ako su u trenutku sklapanja
ugovora bili poznati kupcu ili mu nisu mogli ostati nepoznati.

\(2\) Smatra se da nisu mogli ostati nepoznati kupcu oni nedostaci koje
bi brižljiva osoba s prosječnim znanjem i iskustvom osobe istog
zanimanja i struke kao kupac mogla lako opaziti pri uobičajenom pregledu
stvari.

\(3\) Odredba stavka 2. ovoga članka ne primjenjuje se na potrošačke
ugovore.

\(4\) Ali prodavatelj odgovara i za nedostatke koje je kupac mogao lako
opaziti ako je izjavio da stvar nema nikakve nedostatke ili da stvar ima
određena svojstva ili odlike.

**Pregled stvari i vidljivi nedostaci**

Članak 403.

\(1\) Kupac je dužan primljenu stvar na uobičajeni način pregledati ili
je dati na pregled, čim je to prema redovitom tijeku stvari moguće, i o
vidljivim nedostacima obavijestiti prodavatelja u roku od osam dana, a
kod trgovačkog ugovora bez odgađanja, inače gubi pravo koje mu po toj
osnovi pripada.

\(2\) Kad je pregled izvršen u nazočnosti obiju strana, kupac je dužan
svoje primjedbe zbog vidljivih nedostataka priopćiti prodavatelju odmah,
inače gubi pravo koje mu po toj osnovi pripada.

\(3\) Ako je kupac otpremio stvar dalje bez pretovara, a prodavatelju je
pri sklapanju ugovora bila poznata ili morala biti poznata mogućnost
takve daljnje otpreme, pregled stvari može biti odgođen do njezina
prispijeća u novo odredišno mjesto, i u tom slučaju kupac je dužan
prodavatelja obavijestiti o nedostacima čim je po redovitom tijeku
stvari mogao za njih doznati od svojih klijenata.

\(4\) Kod potrošačkih ugovora potrošač kao kupac nije obvezan pregledati
stvar niti je dati na pregled, ali je obvezan obavijestiti prodavatelja
o postojanju vidljivih nedostataka u roku od dva mjeseca od dana kad je
otkrio nedostatak, a najkasnije u roku od dvije godine od prijelaza
rizika na potrošača.

**Skriveni nedostaci**

Članak 404.

\(1\) Kad se nakon primitka stvari od strane kupca pokaže da stvar ima
neki nedostatak koji se nije mogao otkriti uobičajenim pregledom
prilikom preuzimanja stvari, kupac je dužan, pod prijetnjom gubitka
prava, o tom nedostatku obavijestiti prodavatelja u roku od dva mjeseca
računajući od dana kad je nedostatak otkrio, a kod trgovačkog ugovora --
bez odgađanja.

\(2\) Prodavatelj ne odgovara za nedostatke koji se pokažu pošto
proteknu dvije godine od predaje stvari, a kod trgovačkog ugovora šest
mjeseci.

\(3\) Kod prodaje rabljenih stvari ugovorne strane mogu ugovoriti rok od
jedne godine, a kod trgovačkih ugovora i kraći rok.

\(4\) Ugovorom se mogu produljiti rokovi iz stavka 2. i 3. ovoga članka.

**Nedostaci stvari s digitalnim elementima s kontinuiranom isporukom
digitalnog sadržaja ili digitalne usluge u potrošačkim ugovorima**

Članak 404.a (NN 126/21)

\(1\) Ako je potrošačkim ugovorom predviđena kontinuirana isporuka
digitalnog sadržaja ili digitalne usluge na rok dulji od dvije godine,
prodavatelj je odgovoran za nedostatke digitalnog sadržaja ili digitalne
usluge koji se pojave u razdoblju u kojem se digitalni sadržaj ili
digitalna usluga trebaju isporučivati na temelju ugovora o kupoprodaji.

\(2\) Ako je potrošačkim ugovorom o kupoprodaji predviđena kontinuirana
isporuka digitalnog sadržaja ili digitalne usluge tijekom određenog
razdoblja koje je kraće od razdoblja iz stavka 1. ovoga članka,
prodavatelj je odgovoran za nedostatke digitalnog sadržaja ili digitalne
usluge koji se pojave u roku od dvije godine od trenutka prijelaza
rizika.

**Rokovi u slučaju popravka, zamjene i sl.**

Članak 405. (NN 126/21)

Kad je zbog nekog nedostatka došlo do popravka stvari, isporuke druge
stvari, zamjene dijelova i slično, rokovi iz članka 403. i 404. ovoga
Zakona počinju teći od predaje popravljene stvari, izvršene zamjene
dijelova i slično.

**Obavijest o nedostatku**

Članak 406.

\(1\) U obavijesti o nedostatku stvari kupac nije dužan potanje opisati
nedostatak i pozvati prodavatelja da pregleda stvar, osim ako se radi o
trgovačkom ugovoru.

\(2\) Ako obavijest o nedostatku koju je kupac pravodobno poslao
prodavatelju preporučenim pismom, brzojavom, telefaksom ili na neki
drugi pouzdan način, zakasni ili uopće ne stigne prodavatelju, smatra se
da je kupac ispunio svoju obvezu da obavijesti prodavatelja.

**Značenje činjenice da je prodavatelj znao za nedostatak**

Članak 407.

Kupac ne gubi pravo da se pozove na neki nedostatak i kad nije ispunio
svoju obvezu da stvar pregleda bez odgađanja, ili obvezu da u određenom
roku obavijesti prodavatelja o postojanju nedostatka, a i kad se
nedostatak pokazao tek nakon proteka dvije godine odnosno kod trgovačkih
ugovora šest mjeseci od predaje stvari, ako je taj nedostatak bio poznat
prodavatelju ili mu nije mogao ostati nepoznat.

**Ograničenje i isključenje odgovornosti za materijalne nedostatke**

Članak 408. (NN 126/21)

\(1\) Ugovaratelji mogu ograničiti ili sasvim isključiti prodavateljevu
odgovornost za materijalne nedostatke stvari.

\(2\) Odredba ugovora o ograničenju ili isključenju odgovornosti za
nedostatke stvari ništetna je ako je nedostatak bio poznat prodavatelju,
a on o njemu nije obavijestio kupca, a i onda kad je prodavatelj
nametnuo tu odredbu koristeći se svojim monopolskim položajem.

\(3\) Odredbe ugovora kojima se ograničava ili isključuje odgovornost za
nedostatke stvari kod potrošačkog ugovora prije nego što potrošač
obavijesti prodavatelja o materijalnom nedostatku stvari nisu obvezujuće
za potrošača.

\(4\) Kupac koji se odrekao prava na raskid ugovora zbog nedostatka
stvari zadržava ostala prava zbog tih nedostataka.

**Prisilna javna prodaja**

Članak 409.

Odgovornost za materijalne nedostatke isključena je kod prisilne javne
prodaje.

**Prava kupca**

Članak 410. (NN 126/21)

\(1\) Kupac koji je pravodobno i uredno obavijestio prodavatelja o
nedostatku ovlašten je:

1\) zahtijevati od prodavatelja uklanjanje nedostatka,

2\) zahtijevati od prodavatelja predaju druge stvari bez nedostatka,

3\) zahtijevati razmjerno sniženje cijene,

4\) izjaviti da raskida ugovor.

\(2\) U svakom od tih slučajeva kupac ima pravo i na popravljanje štete
prema općim pravilima o odgovornosti za štetu, uključujući i štetu koju
je zbog nedostatka stvari pretrpio na drugim svojim dobrima.

\(3\) Prilikom ostvarivanja prava na uklanjanje nedostatka kupac ima
pravo izbora između popravka i zamjene stvari, osim ako bi odabrani
način uklanjanja nedostatka bio nemoguć ili ako bi njime u odnosu na
drugi način uklanjanja nedostatka prodavatelju nastali nerazmjerni
troškovi uzimajući u obzir sve okolnosti, a osobito vrijednost stvari
bez nedostatka, značaj nedostatka i pitanje može li se popravak odnosno
zamjena obaviti bez znatnih neugodnosti za kupca.

\(4\) Prodavatelj je ovlašten odbiti uklanjanje nedostatka ako su
popravak i zamjena nemogući ili bi mu time bili prouzročeni nerazmjerni
troškovi uzimajući u obzir sve okolnosti, a osobito vrijednost stvari
bez nedostatka, značaj nedostatka i pitanje može li se popravak odnosno
zamjena obaviti bez znatnih neugodnosti za kupca.

\(5\) Kupac ima pravo na sniženje cijene ili na raskid ugovora tek ako
prodavatelj nije uklonio nedostatak, ili je to odbio učiniti ili nije
uklonio nedostatak u skladu s člankom 410.a stavcima 2. i 3. ovoga
Zakona, ako nedostatak postoji unatoč pokušaju prodavatelja da ga ukloni
odnosno ako je prodavatelj izjavio da neće ukloniti nedostatak ili iz
okolnosti očito proizlazi da neće ukloniti nedostatak u razumnom roku
ili bez znatnih neugodnosti za kupca te ako je nedostatak tako ozbiljan
da opravdava trenutačno sniženje cijene ili raskid ugovora.

\(6\) Kupac ima pravo uskratiti plaćanje bilo kojeg nepodmirenog dijela
cijene sve dok prodavatelj ne ispuni svoje obveze po osnovi odgovornosti
za materijalne nedostatke.

\(7\) Ako je nedostatak neznatan, kupac nema pravo na raskid ugovora,
ali mu pripadaju druga prava iz odgovornosti za materijalne nedostatke
uključujući i pravo na popravljanje štete.

\(8\) Teret dokaza da je nedostatak neznatan je na prodavatelju.

\(9\) Troškove otklanjanja nedostatka i predaje druge stvari bez
nedostatka snosi prodavatelj.

Popravak ili zamjena

Članak 410.a (NN 126/21)

\(1\) Popravak ili zamjena stvari s nedostatkom provode se bes­platno, u
razumnom roku od trenutka kada je kupac obavijestio prodavatelja o
nedostatku te bez znatnih neugodnosti za kupca uzimajući u obzir prirodu
stvari i svrhu za koju je kupcu ta stvar bila potrebna.

\(2\) Prilikom popravka ili zamjene kupac je obvezan staviti stvar na
raspolaganje prodavatelju, a prodavatelj ju je obvezan preuzeti i
snositi troškove preuzimanja.

\(3\) Ako je stvar s nedostatkom, koja je bila instalirana odnosno
montirana na način koji je u skladu s njezinom prirodom i namjenom prije
nego što se nedostatak pojavio, potrebno popraviti ili zamijeniti,
obveza uklanjanja nedostatka uključuje obvezu uklanjanja stvari s
nedostatkom i instalaciju odnosno montažu zamjenske ili popravljene
stvari ili obvezu snošenja troškova tog uklanjanja i instalacije odnosno
montaže.

\(4\) U slučaju zamjene stvari potrošač nije dužan platiti za uobičajenu
upotrebu zamijenjene stvari tijekom razdoblja prije njezine zamjene.

**Neispunjenje ugovora u razumnom roku**

Članak 411.

Ako kupac ne dobije zahtijevano ispunjenje ugovora u razumnom roku,
zadržava pravo raskinuti ugovor ili sniziti cijenu.

**Kad kupac može raskinuti ugovor**

Članak 412.

\(1\) Kupac može raskinuti ugovor samo ako je prethodno dao prodavatelju
naknadni primjereni rok za ispunjenje ugovora.

\(2\) Kupac može raskinuti ugovor i bez ostavljanja naknadnog roka ako
mu je prodavatelj nakon obavijesti o nedostacima priopćio da neće
ispuniti ugovor ili ako iz okolnosti konkretnog slučaja očito proizlazi
da prodavatelj neće moći ispuniti ugovor ni u naknadnom roku, kao i u
slučaju kad kupac zbog zakašnjenja prodavatelja ne može ostvariti svrhu
radi koje je sklopio ugovor.

\(3\) Ako bi način uklanjanja nedostatka, odnosno predaja druge stvari
bez nedostatka imao za posljedicu znatne neugodnosti za kupca, on ima
pravo raskinuti ugovor ili zahtijevati razmjerno sniženje cijene.

**Raskid potrošačkog ugovora izjavom kupca**

Članak 413.a (NN 126/21)

Ako prodavatelj u naknadnom razumnom roku ne ispuni potrošački ugovor,
potrošač je ovlašten izjaviti da se ugovor raskida.

**Raskid ugovora po samom zakonu**

Članak 413.

\(1\) Ako prodavatelj u naknadnom roku ne ispuni ugovor, on se raskida
po samom zakonu, ali ga kupac može održati ako bez odgađanja izjavi
prodavatelju da ugovor održava na snazi.

\(2\) Isto vrijedi i u slučaju ispunjenja s nedostatkom obveze kod koje
je ispunjenje u određenom roku bitan sastojak ugovora.

**Djelomični nedostaci**

Članak 414.

\(1\) Kad samo dio predane stvari ima nedostatke ili kad je predan samo
dio stvari, odnosno manja količina od ugovorene, kupac može raskinuti
ugovor u smislu prethodnih članaka samo u pogledu dijela koji ima
nedostatke, ili samo u pogledu dijela ili količine što nedostaju.

\(2\) Kupac može raskinuti cijeli ugovor samo ako ugovorena količina ili
predana stvar čini cjelinu, ili ako kupac inače ima opravdan interes da
primi ugovorenu stvar ili količinu u cjelini.

**Kad je prodavatelj dao kupcu veću količinu**

Članak 415.

\(1\) Trgovačkim ugovorom o kupoprodaji, kad je prodavatelj stvari
određenih po rodu dao kupcu veću količinu nego što je ugovoreno, a kupac
u razumnom roku ne izjavi da višak odbija, smatra se da je primio i taj
višak te je dužan platiti ga po istoj cijeni.

\(2\) Ako kupac odbije primiti višak, prodavatelj je dužan naknaditi
kupcu štetu.

**Kad je određena cijena za više stvari**

Članak 416. (NN 126/21)

\(1\) Kad je jednim ugovorom i za jednu cijenu prodano više stvari ili
jedna skupina stvari, pa samo neke od njih imaju nedostatke, kupac može
raskinuti ugovor samo u pogledu tih stvari, a ne i ostalih.

\(2\) Međutim, ako one čine jednu cjelinu tako da bi njihovo razdvajanje
bilo štetno ili se od kupca ne može očekivati da će zadržati samo stvar
koja nema nedostatak, kupac može raskinuti cijeli ugovor, ili ako on
ipak izjavi da raskida ugovor samo u pogledu stvari s nedostatkom,
prodavatelj sa svoje strane može raskinuti ugovor i u pogledu ostalih
stvari.

\(3\) Pravo prodavatelja iz stavka 2. ovoga članka na raskid ugovora i u
pogledu ostalih stvari ne primjenjuje se na potrošačke ugovore.

**Gubitak prava na raskid ugovora zbog nedostatka**

Članak 417.

\(1\) Kupac gubi pravo da raskine ugovor zbog nedostatka stvari kad mu
je nemoguće vratiti stvar ili je vratiti u stanju u kojem ju je primio.

\(2\) Ipak kupac može raskinuti ugovor zbog nekog nedostatka stvari ako
je stvar potpuno ili djelomično propala ili oštećena zbog nedostatka
koji opravdava raskid ugovora, ili zbog nekog događaja koji ne potječe
od njega niti od neke osobe za koju on odgovara.

\(3\) Isto vrijedi ako je stvar potpuno ili djelomično propala ili
oštećena pri ispunjenju obveze kupca da pregleda stvar, ili ako je kupac
prije nego što je otkriven nedostatak potrošio ili izmijenio jedan dio
stvari u tijeku njezine redovite uporabe te ako je oštećenje ili izmjena
bez značenja.

**Očuvanje ostalih prava**

Članak 418.

Kupac koji je zbog nemogućnosti da vrati stvar ili da je vrati u stanju
u kojem ju je primio izgubio pravo da raskine ugovor, zadržava ostala
prava koja mu daje zakon zbog postojanja nekog nedostatka.

**Učinci raskida zbog nedostatka**

Članak 419. (NN 126/21)

\(1\) Raskid ugovora zbog nedostatka stvari ima isti učinak kao i raskid
dvostranoobveznih ugovora zbog neispunjenja.

\(2\) Kupac duguje prodavatelju naknadu za korist od stvari i kad mu je
nemoguće vratiti je cijelu ili njezin jedan dio, a ugovor je ipak
raskinut.

\(3\) Ako kupac raskine ugovor o kupoprodaji, kupac vraća stvar
prodavatelju na trošak prodavatelja.

\(4\) Prodavatelj kupcu nadoknađuje cijenu plaćenu za stvar nakon što
primi tu stvar ili od kupca primi dokaz da je stvar poslao natrag.

**Sniženje cijene**

Članak 420.

Cijena se snižava prema odnosu između vrijednosti stvari bez nedostatka
i vrijednosti stvari s nedostatkom, u vrijeme sklapanja ugovora.

**Postupno otkrivanje nedostataka**

Članak 421.

Kupac koji je postigao sniženje cijene zbog postojanja nekog nedostatka
može raskinuti ugovor ili zahtijevati novo sniženje cijene ako se
naknadno otkrije neki drugi nedostatak.

**Rok za ostvarivanje prava**

Članak 422.

\(1\) Prava kupca koji je pravodobno obavijestio prodavatelja o
postojanju nedostatka gase se nakon isteka dvije godine, računajući od
dana odašiljanja obavijesti prodavatelju, osim ako je prodavateljevom
prijevarom kupac bio spriječen da ih ostvaruje.

\(2\) Međutim, kupac koji je pravodobno obavijestio prodavatelja o
postojanju nedostataka može nakon proteka ovoga roka, ako još nije
isplatio cijenu, zahtijevati da se cijena snizi ili da mu se naknadi
šteta, kao prigovor protiv prodavateljeva zahtjeva da mu se isplati
cijena.

**Odgovornost za materijalne nedostatke u lancu isporuke**

Članak 422.a (NN 126/21)

\(1\) Prodavatelj u odnosu na kojeg je kupac ostvario prava iz
odgovornosti za materijalne nedostatke u skladu s odredbama ovoga Zakona
ovlašten je ostvarivati prava iz odgovornosti za materijalne nedostatke
prema svojem prodavatelju (prethodni prodavatelj).

\(2\) Prodavatelj je ovlašten ostvarivati prava prema prethodnom
prodavatelju jedino ako su i u odnosu između njega i prethodnog
prodavatelja ispunjene pretpostavke odgovornosti za materijalne
nedostatke.

\(3\) Prodavatelj je dužan bez odgađanja obavijestiti prethodnog
prodavatelja o tome da je popravio ili zamijenio stvar kupcu, snizio mu
cijenu odnosno da je nastupio raskid ugovora s kupcem, te mu dostaviti
sve podatke važne za prosuđivanje odgovornosti za materijalne
nedostatke.

\(4\) Prethodni prodavatelj ne odgovara za materijalne nedostatke za
koje je prodavatelj odgovarao kupcu ako je od prijelaza rizika između
prethodnog prodavatelja i prodavatelja prošlo više od dvije godine.

\(5\) Prethodni prodavatelj i prodavatelj smiju ugovarati druge rokove,
isključenje, ograničenje odnosno proširenje odgovornosti.

\(6\) Odredbe ovoga članka primjenjuju se na odgovarajući način i u
odnosu između prethodnog prodavatelja i njegova prednika.

**3. Komercijalno jamstvo**

**Odgovornost prodavatelja i proizvođača**

Članak 423. (NN 126/21)

\(1\) Komercijalno jamstvo je svaka obveza kojom se prodavatelj ili
proizvođač (davatelj jamstva), povrh zakonske obveze prodavatelja koja
se odnosi na odgovornost za materijalne nedostatke stvari, obvezuje
kupcu vratiti plaćenu cijenu ili zamijeniti, popraviti ili servisirati
stvar ako ona ne zadovoljava specifikacije ili druge zahtjeve koji su
navedeni u izjavi o jamstvu ili u relevantnom reklamnom materijalu koji
je dostupan u trenutku ili prije sklapanja ugovora.

\(2\) Svako komercijalno jamstvo obvezujuće je za davatelja jamstva u
skladu s uvjetima utvrđenima u izjavi o komercijalnom jamstvu i
povezanom reklamnome materijalu dostupnima u trenutku ili prije
sklapanja ugovora.

\(3\) Ako proizvođač nudi kupcu komercijalno jamstvo trajnosti za
određenu stvar tijekom određenog razdoblja, proizvođač je odgovoran
izravno kupcu tijekom cijelog razdoblja komercijalnog jamstva trajnosti
u pogledu popravka ili zamjene stvari u skladu s člankom 410.a ovoga
Zakona.

\(4\) Proizvođač kupcu može ponuditi povoljnije uvjete u izjavi o
komercijalnom jamstvu trajnosti.

\(5\) Ako proizvođač jamči da će stvar zadovoljavati određene
specifikacije ili druge zahtjeve tijekom određenog vremena, računajući
od njezine predaje kupcu, kupac može, ako obveza iz jamstva ne bude
uredno ispunjena, zahtijevati kako od prodavatelja tako i od
proizvođača, da stvar popravi u razumnom roku ili, ako to ne učini, da
mu umjesto nje preda stvar koja zadovoljava specifikacije ili druge
zahtjeve.

\(6\) Ako prodavatelj jamči da će stvar zadovoljavati određene
specifikacije ili druge zahtjeve tijekom određenog vremena, računajući
od njezine predaje kupcu, kupac može, ako obveza iz jamstva ne bude
uredno ispunjena, zahtijevati od prodavatelja da stvar popravi u
razumnom roku ili, ako to ne učini, da mu umjesto nje preda stvar koja
zadovoljava specifikacije ili druge zahtjeve.

\(7\) Ako su uvjeti utvrđeni u izjavi o komercijalnom jamstvu manje
povoljni za kupca od uvjeta utvrđenih u povezanom reklamnome materijalu,
komercijalno jamstvo je obvezujuće prema uvjetima utvrđenima u
reklamnome materijalu koji se odnosi na komercijalno jamstvo, osim ako
je prije sklapanja ugovora povezani reklamni materijal bio ispravljen na
jednak ili usporediv način kao i kada je dan.

\(8\) Izjava o komercijalnom jamstvu dostavlja se kupcu na trajnom
nosaču podataka najkasnije u trenutku predaje stvari.

\(9\) Izjava o komercijalnom jamstvu mora biti izražena na jednostavan i
razumljiv način te sadržavati:

1\) jasnu izjavu da kupac ima prava iz odgovornosti za materijalne
nedostatke stvari na temelju ovoga Zakona prema prodavatelju besplatno
te da komercijalno jamstvo ne utječe na prava iz odgovornosti za
materijalne nedostatke,

2\) naziv i adresu davatelja jamstva,

3\) postupak koji kupac mora slijediti kako bi se komercijalno jamstvo
provelo,

4\) navođenje stvari na koju se primjenjuje komercijalno jamstvo i

5\) uvjete komercijalnog jamstva.

\(10\) Neispunjenje obveza iz stavka 8. i 9. ovoga članka ne utječe na
valjanost komercijalnog jamstva.

**Traženje popravka ili zamjene**

Članak 424. (NN 126/21)

\(1\) Ako stvar ne zadovoljava određenu specifikaciju ili druge zahtjeve
koje je prodavatelj odnosno proizvođač jamčio, kupac može zahtijevati
popravak ili zamjenu stvari tijekom jamstvenog roka, bez obzira na to
kad se nedostatak pojavio.

\(2\) On ima pravo na naknadu štete koju je pretrpio zbog toga što je
bio lišen uporabe stvari od trenutka traženja popravka ili zamjene do
njihova izvršenja.

**Produljenje jamstvenog roka**

Članak 425. (NN 126/21)

\(1\) U slučaju manjeg popravka jamstveni rok se produljuje onoliko
koliko je kupac bio lišen uporabe stvari.

\(2\) Međutim, kad je izvršena zamjena stvari ili njezin bitni popravak,
jamstveni rok počinje teći ponovno od zamjene odnosno od vraćanja
popravljene stvari.

\(3\) Ako je zamijenjen ili bitno popravljen samo neki dio stvari,
jamstveni rok počinje teći ponovno samo za taj dio.

**Raskid ugovora i sniženje cijene**

Članak 426.

Ako prodavatelj ne izvrši u razumnom roku popravak ili zamjenu stvari,
kupac ima pravo na raskid ugovora ili sniženje cijene, a u svakom
slučaju i pravo na popravljanje štete.

**Troškovi i rizik**

Članak 427.

\(1\) Prodavatelj, odnosno proizvođač dužan je o svom trošku prenijeti
stvar do mjesta gdje se treba popraviti, odnosno zamijeniti te
popravljenu, odnosno zamijenjenu stvar vratiti kupcu.

\(2\) Za to vrijeme prodavatelj, odnosno proizvođač snosi rizik za
propast ili oštećenje stvari.

**Odgovornost više proizvođača**

Članak 428. (NN 126/21)

Kad je u izradi stvari sudjelovalo više samostalnih proizvođača
pojedinih dijelova stvari ili izvođača pojedinih radova, njihova
odgovornost prema proizvođaču stvari za njezinu neispravnost, koja
potječe od tih dijelova ili od tih radova, prestaje kad prestane
odgovornost proizvođača stvari prema kupcu.

**Rok za ostvarivanje prava**

Članak 429. (NN 126/21)

Prava kupca po osnovi jamstva gase se nakon isteka jedne godine
računajući od dana kad je zatražio popravak ili zamjenu stvari.

**4. Odgovornost za pravne nedostatke**

**Pravni nedostaci**

Članak 430.

\(1\) Prodavatelj odgovara ako na prodanoj stvari postoji neko pravo
trećega koje isključuje, umanjuje ili ograničuje kupčevo pravo, a o
čijem postojanju kupac nije obaviješten, niti je pristao uzeti stvar
opterećenu tim pravom.

\(2\) Prodavatelj nekog prava jamči da ono postoji i da nema pravnih
smetnji za njegovo ostvarenje.

**Obavješćivanje prodavatelja**

Članak 431.

Kad se pokaže da treća osoba polaže pravo na neku stvar, kupac je dužan
obavijestiti prodavatelja o tome, osim kad je to prodavatelju već
poznato, i pozvati ga da u razumnom roku oslobodi stvar od prava ili
zahtjeva trećega ili da mu, kad su objekt ugovora stvari određene po
rodu, isporuči drugu stvar bez pravnog nedostatka.

**Prava kupca**

Članak 432.

\(1\) Ako prodavatelj ne postupi po zahtjevu kupca, u slučaju oduzimanja
stvari od kupca, ugovor se raskida po samom zakonu, a u slučaju
umanjenja ili ograničenja kupčeva prava, kupac može po svom izboru
raskinuti ugovor ili zahtijevati razmjerno sniženje cijene.

\(2\) Ako prodavatelj ne udovolji kupčevu zahtjevu da u razumnom roku
oslobodi stvar od prava ili zahtjeva trećega, kupac može raskinuti
ugovor ako se zbog toga njegova svrha ne može ostvariti.

\(3\) U svakom slučaju kupac ima pravo na naknadu pretrpljene štete
prema općim pravilima o odgovornosti za štetu.

\(4\) Međutim, ako je kupac u času sklapanja ugovora znao za mogućnost
da mu stvar bude oduzeta, ili da njegovo pravo bude umanjeno ili
ograničeno, nema pravo na naknadu štete ako se ta mogućnost ostvari, ali
ima pravo na povrat, odnosno sniženje cijene.

**Kad kupac ne obavijesti prodavatelja**

Članak 433.

Kupac koji se, ne obavijestivši prodavatelja, upustio u spor s trećim i
spor izgubio, može se ipak pozvati na prodavateljevu odgovornost za
pravne nedostatke, osim ako prodavatelj dokaže da je on raspolagao
sredstvima da se odbije zahtjev treće osobe.

**Kad je pravo trećega očito osnovano**

Članak 434.

\(1\) Kupac ima pravo pozvati se na prodavateljevu odgovornost za pravne
nedostatke i kad je bez obavijesti prodavatelja i bez spora priznao
očito osnovano pravo trećega.

\(2\) Ako je kupac isplatio trećemu stanoviti iznos novca da bi odustao
od svoga očitog prava, prodavatelj se može osloboditi svoje odgovornosti
ako naknadi kupcu isplaćeni iznos i pretrpljenu štetu.

**Ugovorno ograničenje ili isključenje prodavateljeve odgovornosti**

Članak 435.

\(1\) Odgovornost prodavatelja za pravne nedostatke može se ugovorom
ograničiti ili sasvim isključiti.

\(2\) Ali ako je u vrijeme sklapanja ugovora prodavatelju bio poznat ili
mu nije mogao ostati nepoznat neki nedostatak u njegovu pravu, odredba
ugovora o ograničenju ili isključenju odgovornosti za pravne nedostatke
ništetna je.

**Ograničenje javnopravne naravi**

Članak 436.

Prodavatelj odgovara, prema ovim pravilima, i u slučaju kad postoje
posebna ograničenja javnopravne naravi koja kupcu nisu bila poznata, ako
je prodavatelj za njih znao ili je znao da se mogu očekivati, a nije ih
kupcu priopćio.

**Rok za ostvarivanje prava**

Članak 437.

\(1\) Pravo kupca po osnovi pravnih nedostataka gasi se istekom godine
dana od saznanja za postojanje prava trećega.

\(2\) Ali ako je treća osoba prije isteka toga roka pokrenula spor, a
kupac pozvao prodavatelja da se u spor umiješa, pravo kupca gasi se
istekom šest mjeseci nakon pravomoćno okončanog spora.

**IV. OBVEZE KUPCA**

**1. Isplata cijene**

**Vrijeme i mjesto isplate**

Članak 438.

\(1\) Kupac je dužan platiti cijenu u vrijeme i na mjestu određenom u
ugovoru.

\(2\) U nedostatku ugovorne odredbe ili drukčijih običaja plaćanje se
obavlja u trenutku i u mjestu u kojem se obavlja predaja stvari.

\(3\) Ako se cijena ne mora platiti u trenutku predaje, plaćanje se
obavlja u prebivalištu, odnosno sjedištu prodavatelja.

**Kamate u slučaju prodaje na kredit**

Članak 439.

Ako stvar prodana na kredit daje plodove ili kakve druge koristi, kupac
duguje kamate otkad mu je stvar predana bez obzira na to je li dospjela
obveza na isplatu cijene.

**Isplata cijene u slučaju uzastopnih isporuka**

Članak 440.

\(1\) U slučaju uzastopnih isporuka kupac je dužan isplatiti cijenu za
svaku isporuku u času njezina preuzimanja, osim ako je što drugo
ugovoreno ili proizlazi iz okolnosti posla.

\(2\) Ako je u ugovoru s uzastopnim isporukama kupac dao prodavatelju
predujam, prve isporuke naplaćuju se iz predujma, ako nije što drugo
ugovoreno.

**2. Preuzimanje stvari**

Članak 441.

\(1\) Preuzimanje stvari sastoji se u poduzimanju potrebnih radnji da bi
predaja bila moguća te u odnošenju stvari.

\(2\) Ako kupac bez opravdanog razloga odbije preuzeti stvar čija mu je
predaja ponuđena na ugovoren ili uobičajen način i na vrijeme,
prodavatelj može, ako ima osnovanog razloga posumnjati da će kupac
isplatiti cijenu, izjaviti da raskida ugovor.

**V. OBVEZA ČUVANJA STVARI ZA RAČUN SUUGOVARATELJA**

**Slučajevi obveze čuvanja**

Članak 442.

\(1\) Kad je zbog kupčeva zakašnjenja rizik prešao na kupca prije
predaje stvari, prodavatelj je dužan čuvati stvar s pažnjom dobrog
gospodarstvenika, odnosno dobrog domaćina i u tu svrhu poduzeti potrebne
mjere.

\(2\) Isto vrijedi i za kupca kad mu je stvar uručena, a on je hoće
vratiti prodavatelju, bilo što je raskinuo ugovor, bilo što je
zahtijevao drugu stvar umjesto nje.

\(3\) I u jednom i u drugom slučaju ugovaratelj koji je dužan poduzeti
mjere za očuvanje stvari ima pravo na naknadu troškova potrebnih radi
očuvanja stvari.

**Kad kupac odbija primiti stvar što mu je upućena**

Članak 443.

Kupac koji odbija primiti stvar što mu je upućena u odredište i tamo
stavljena na raspolaganje dužan je preuzeti je za račun prodavatelja ako
ovaj nije nazočan u odredišnom mjestu niti tamo ima nekoga koji bi je za
njega preuzeo, a pod uvjetom da je to moguće bez isplate cijene i bez
većih nezgoda ili pretjeranih troškova.

**Prava ugovaratelja koji je dužan čuvati stvar**

Članak 444.

Ugovorna strana koja je dužna poduzeti mjere za čuvanje stvari može je,
pod uvjetima i s posljedicama navedenim u odredbama ovoga Zakona o
polaganju kod suda i prodaji dugovane stvari, položiti kod suda, predati
na čuvanje nekom drugom ili prodati je za račun druge strane.

**VI. NAKNADA ŠTETE U SLUČAJU RASKIDA KUPOPRODAJE**

**Opće pravilo**

Članak 445.

Kad je kupoprodaja raskinuta zbog povrede ugovora od strane jednog
ugovaratelja, druga strana ima pravo na naknadu štete koju zbog toga
trpi, prema općim pravilima o naknadi štete nastale povredom ugovora.

**Kad stvar ima tekuću cijenu**

Članak 446.

\(1\) Kad je kupoprodaja raskinuta zbog povrede ugovora od strane jednog
ugovaratelja, a stvar ima tekuću cijenu, druga strana može zahtijevati
razliku između cijene određene ugovorom i tekuće cijene na dan raskida
ugovora na tržištu mjesta u kojem je posao obavljen.

\(2\) Ako na tržištu mjesta u kojem je posao obavljen nema tekuće
cijene, za izračunavanje visine naknade uzima se u račun tekuća cijena
tržišta koje bi ga moglo zamijeniti u danom slučaju, kojoj treba dodati
razliku u troškovima prijevoza.

**Kad je izvršena prodaja ili kupnja radi pokrića**

Članak 447.

\(1\) Kad je objekt kupoprodaje stanovita količina stvari određenih po
rodu, pa jedna strana ne ispuni svoju obvezu na vrijeme, druga strana
može izvršiti prodaju radi pokrića, odnosno kupnju radi pokrića, i
zahtijevati razliku između cijene određene ugovorom i cijene prodaje,
odnosno kupnje radi pokrića.

\(2\) Prodaja, odnosno kupnja radi pokrića mora biti izvršena u razumnom
roku i na razuman način.

\(3\) O namjeravanoj prodaji, odnosno kupnji vjerovnik je dužan
obavijestiti dužnika, inače mu odgovara za time počinjenu štetu.

**Naknada veće štete**

Članak 448.

Pored prava na naknadu štete prema navedenim pravilima, ugovoru vjerna
strana ima pravo i na naknadu veće štete ako ju je pretrpjela.

**VII. KUPOPRODAJE S POSEBNIM POGODBAMA**

**1. Kupoprodaja s pravom prvokupa**

**Pojam**

Članak 449.

Ugovornom odredbom o pravu prvokupa obvezuje se kupac izvijestiti
prodavatelja o namjeravanoj prodaji stvari određenoj osobi, a i o
uvjetima te prodaje, i ponuditi mu da on stvar kupi za istu cijenu.

**Rokovi za ostvarenje prava i isplatu cijene**

Članak 450.

\(1\) Prodavatelj je dužan obavijestiti kupca na pouzdan način o svojoj
odluci da se koristi pravom prvokupa u roku od mjesec dana, računajući
od dana kad ga je kupac obavijestio o namjeravanoj prodaji trećoj osobi.

\(2\) Istodobno s izjavom da kupuje stvar, prodavatelj je dužan
isplatiti cijenu dogovorenu s trećom osobom, ili je položiti kod suda,
odnosno kod zakonom ovlaštene osobe.

\(3\) Ako je u ugovoru s trećim predviđen rok za isplatu cijene,
prodavatelj se može koristiti tim rokom samo ako dade dovoljno
osiguranje.

**Mogućnost nasljeđivanja i otuđenja**

Članak 451.

Pravo prvokupa pokretnih stvari ne može se ni otuđiti ni naslijediti,
ako zakonom nije drukčije određeno.

**U slučaju prisilne javne prodaje**

Članak 452.

\(1\) U slučaju prisilne javne prodaje prodavatelj se ne može pozivati
na svoje pravo prvokupa.

\(2\) Ali prodavatelj čije je pravo prvokupa bilo upisano u javnoj
knjizi može zahtijevati poništaj javne prodaje, ako nije bio posebno
pozvan da joj pristupi.

**Trajanje prava prvokupa**

Članak 453.

\(1\) Pravo prvokupa prestaje poslije pet godina od sklapanja ugovora,
ako nije ugovoreno da će prestati prije.

\(2\) Ugovoren dulji rok svodi se na rok od pet godina.

\(3\) Ograničenje iz stavka 1. i 2. ovoga članka ne primjenjuje se na
pravo prvokupa iz trgovačkih ugovora i na pravo prvokupa dionica,
poslovnih udjela i udjela u društvu.

\(4\) Ako ugovorom iz stavka 3. ovoga članka nije ugovoreno vrijeme
trajanja prava prvokupa, ono prestaje protekom pet godina od sklapanja
ugovora.

**Kad je izvršen prijenos vlasništva bez obavijesti prodavatelju**

Članak 454.

\(1\) Ako je kupac prodao stvar i prenio vlasništvo na trećega ne
obavijestivši prodavatelja, i ako je trećemu bilo poznato ili mu nije
moglo ostati nepoznato da prodavatelj ima pravo prvokupa, prodavatelj
može u roku od šest mjeseci računajući od dana kad je saznao za taj
prijenos zahtijevati da se prijenos poništi i da se stvar njemu proda
pod istim uvjetima.

\(2\) Ako je kupac netočno obavijestio prodavatelja o uvjetima prodaje
trećemu, i ako je trećemu to bilo poznato ili mu nije moglo ostati
nepoznato, ovaj rok od šest mjeseci počinje teći od dana kad je
prodavatelj saznao za točne uvjete ugovora.

\(3\) Pravo prvokupa prestaje u svakom slučaju nakon proteka pet godina
od prijenosa vlasništva stvari na trećega.

**Zakonsko pravo prvokupa**

Članak 455.

\(1\) Za određene osobe pravo prvokupa može biti ustanovljeno zakonom.

\(2\) Trajanje zakonskog prava prvokupa nije ograničeno.

\(3\) Osobe koje na temelju zakona imaju pravo prvokupa moraju biti
obaviještene pisano o namjeravanoj prodaji i o njezinim uvjetima, inače
imaju pravo zahtijevati poništaj prodaje.

\(4\) Pravila o kupoprodaji s pravom prvokupa na odgova rajući se način
primjenjuju i na zakonsko pravo prvokupa.

**2. Kupnja na pokus**

**Pojam**

Članak 456.

\(1\) Kad je ugovoreno da kupac uzima stvar pod uvjetom da je isproba da
bi utvrdio odgovara li njegovim željama, dužan je o tome ostaje li pri
ugovoru obavijestiti prodavatelja u roku utvrđenom ugovorom ili
običajem, a ako takva nema, onda u primjerenom roku koji mu odredi
prodavatelj, inače se smatra da je odustao od ugovora.

\(2\) Ako je stvar predana kupcu da bi je isprobao do određenog roka, a
on je ne vrati bez odgađanja nakon isteka roka, ili ne izjavi
prodavatelju da odustaje od ugovora, smatra se da je ostao pri ugovoru.

**Objektivan pokus**

Članak 457.

Kad je pokus ugovoren da bi se utvrdilo ima li stvar određeno svojstvo
ili je li prikladna za određenu uporabu, održanje ugovora ne zavisi od
kupčeva nahođenja, već od toga ima li ona zaista ta svojstva, odnosno je
li prikladna za određenu uporabu.

**Rizik**

Članak 458.

Rizik slučajne propasti ili oštećenja stvari predane kupcu radi pokusa
snosi prodavatelj do kupčeve izjave da ostaje pri ugovoru, odnosno do
isteka roka kad je kupac bio dužan vratiti stvar prodavatelju.

**Kupnja po pregledu, odnosno pokusu**

Članak 459.

Odredbe o kupnji na pokus na odgovarajući se način primjenjuju na kupnju
po pregledu i na kupnju s rezervom pokusa.

**3. Kupoprodaja po uzorku ili modelu**

Članak 460.

\(1\) U slučaju kupoprodaje po uzorku ili modelu, ako stvar koju je
prodavatelj predao kupcu nije jednaka uzorku ili modelu, prodavatelj
odgovara po propisima o odgovornosti prodavatelja za materijalne
nedostatke stvari, a u drugim slučajevima po propisima o odgovornosti za
neispunjenje obveze.

\(2\) Prodavatelj ne odgovara za nedostatak jednakosti ako je uzorak,
odnosno model podnio kupcu samo radi obavijesti i približnog određivanja
osobine stvari, bez obećanja jednakosti.

**4. Kupoprodaja sa specifikacijom**

Članak 461.

\(1\) Ako je ugovoreno pravo kupca da kasnije odredi oblik, mjeru ili
koje druge pojedinosti stvari, a kupac ne dostavi specifikaciju do
ugovorenog nadnevka, ili do proteka razumnog roka računajući od
prodavateljeva traženja da to učini, prodavatelj može izjaviti da
raskida ugovor ili načiniti specifikaciju prema onome što mu je poznato
o kupčevim potrebama.

\(2\) Ako prodavatelj načini specifikaciju, dužan je obavijestiti kupca
o njezinim pojedinostima i odrediti mu razuman rok da sam pripremi
specifikaciju.

\(3\) Ako kupac ne iskoristi tu mogućnost, obvezna je specifikacija koju
je načinio prodavatelj.

**5. Kupoprodaja s pridržajem prava vlasništva**

**Pretpostavke**

Članak 462.

\(1\) Prodavatelj može posebnom odredbom ugovora pridržati pravo
vlasništva i poslije predaje stvari kupcu dok kupac ne isplati cijenu u
potpunosti.

\(2\) U dvojbi se smatra da je pravo vlasništva preneseno uz odgodni
uvjet potpune isplate cijene i da je prodavatelj ovlašten raskinuti
ugovor, ako kupac dođe s isplatom u zakašnjenje.

\(3\) Pridržaj prava vlasništva pokretne stvari ima učinak prema
kupčevim vjerovnicima samo ako je učinjen u obliku isprave javno
ovjerovljene prije kupčeva stečaja ili prije pljenidbe stvari.

\(4\) Na pokretnim stvarima o kojima se vode posebne javne knjige može
se pridržati pravo vlasništva samo ako je to predviđeno propisima o
uređenju i vođenju tih knjiga.

**Rizik**

Članak 463.

Rizik slučajne propasti ili oštećenja stvari snosi kupac od trenutka kad
mu je stvar predana.

**6. Kupoprodaja s obročnom otplatom cijene**

**Pojam**

Članak 464.

Ugovorom o kupoprodaji pokretne stvari s obročnom otplatom cijene
obvezuje se prodavatelj predati kupcu pokretnu stvar prije nego što mu
cijena bude potpuno isplaćena, a kupac se obvezuje isplatiti njezinu
cijenu u obrocima, u određenim vremenskim razmacima.

**Oblik ugovora**

Članak 465.

Ugovor o kupoprodaji s obročnom otplatom cijene mora biti sastavljen u
pisanom obliku.

**Bitni sastojci ugovora**

Članak 466.

\(1\) Pored stvari i njezine cijene u ispravi o ugovoru moraju, pod
prijetnjom ništetnosti, biti navedeni: ukupan iznos svih obročnih
otplata, računajući i onu koja je izvršena u času sklapanja ugovora,
iznos pojedinih otplata, njihov broj i njihovi rokovi.

\(2\) Isprava o ugovoru mora, pod prijetnjom ništetnosti, sadržavati
odredbu da kupac može raskinuti ugovor ako to pisano priopći
prodavatelju u roku od tri dana od potpisivanja isprave te da se ovoga
prava kupac ne može odreći unaprijed.

**Pravo kupca da isplati cijenu odjednom**

Članak 467.

\(1\) Kupac može uvijek isplatiti odjednom ostatak cijene.

\(2\) Taj ostatak se isplaćuje čist, bez ugovornih kamata i bez
troškova.

\(3\) Ništetna je suprotna odredba ugovora.

**Raskid ugovora i zahtjev potpune isplate cijene**

Članak 468.

\(1\) Prodavatelj može raskinuti ugovor ako kupac dođe u zakašnjenje s
početnom otplatom.

\(2\) Nakon isplate početne otplate prodavatelj može raskinuti ugovor
ako kupac dođe u zakašnjenje s najmanje dvije uzastopne otplate, koje
čine najmanje osminu cijene.

\(3\) Iznimno, prodavatelj može raskinuti ugovor kad kupac dođe u
zakašnjenje s isplatom samo jedne otplate, ako za isplatu cijelog
ostatka cijene nije predviđeno više od četiri otplate.

\(4\) U slučajevima predviđenim u stavku 2. i 3. ovoga članka,
prodavatelj može, umjesto da raskine ugovor, zahtijevati od kupca
isplatu cijelog ostatka cijene, ali je prije toga zahtjeva dužan
ostaviti kupcu naknadni rok od petnaest dana.

**Sudsko produljenje rokova otplate**

Članak 469.

Na traženje kupca sud može, kad to okolnosti slučaja opravdavaju,
produljiti rokove za isplatu zakašnjelih otplata, ako kupac dade
osiguranje da će ispuniti svoje obveze, i ako zbog toga prodavatelj ne
trpi štetu.

**Ništetnost ugovorne kazne**

Članak 470.

Ništetna je odredba ugovora o ugovornoj kazni za slučaj raskida ugovora
te za slučaj da kupac dođe u zakašnjenje s isplatom nekog obroka cijene.

**Raskid ugovora**

Članak 471.

\(1\) U slučaju raskida ugovora prodavatelj je dužan vratiti kupcu
primljene otplate sa zakonskim kamatama od dana kad ih je primio i
naknaditi mu nužne troškove što ih je učinio za stvar.

\(2\) Sa svoje strane kupac je dužan vratiti prodavatelju stvar u stanju
u kojem je bila kad mu je bila predana i dati mu naknadu za njezinu
uporabu do raskida ugovora.

**Primjena pravila o kupoprodaji s obročnom otplatom cijene na druge
ugovore**

Članak 472.

\(1\) Pravila o kupoprodaji s obročnom otplatom cijene vrijede i u
slučaju drugih pogodbi koje imaju istu bit, kao što je, na primjer
ugovor o zakupu s odredbom da će stvar koja je dana u zakup prijeći u
vlasništvo zakupnika ako bude plaćao zakupninu za određeno vrijeme.

\(2\) Ona će se primjenjivati i na zajam dan kupcu i namijenjen kupnji
određenih stvari, ako su se zajmodavac i prodavatelj sporazumjeli da
kupac za stvar koju mu je prodavatelj prodao otplaćuje zajmodavcu cijenu
u obrocima, prema ugovoru sklopljenom između kupca i prodavatelja.

**Ništetnost odredaba nepovoljnih za kupca**

Članak 473.

Ništetne su odredbe kupoprodaje s obročnom otplatom cijene, koje bi bile
nepovoljnije za kupca od odredaba ovoga odsjeka, osim odredaba o
pridržaju prava vlasništva.

##### Odsjek 2. UGOVOR O ZAMJENI

**Pojam**

Članak 474.

\(1\) Ugovorom o zamjeni svaki se ugovaratelj obvezuje prema svom
suugovaratelju predati mu stvar u vlasništvo.

\(2\) Objekt zamjene mogu biti i prenosiva prava.

**Prava i obveze ugovornih strana**

Članak 475.

Iz ugovora o zamjeni nastaju za svakog ugovaratelja prava i obveze koja
iz ugovora o kupoprodaji nastaju za prodavatelja.

##### Odsjek 3. UGOVOR O PRODAJNOM NALOGU

**Pojam**

Članak 476.

\(1\) Ugovorom o prodajnom nalogu obvezuje se nalogoprimac da pokretnu
stvar koju mu je predao nalogodavac proda za određenu cijenu u određenom
roku ili da je u tom roku vrati nalogodavcu.

\(2\) Prodajni nalog ne može se opozvati.

**Rizik**

Članak 477.

Stvar predana nalogoprimcu ostaje nalogodavčeva i on snosi rizik njezine
slučajne propasti ili oštećenja, ali ne može njome raspolagati dok mu ne
bude vraćena.

**Kad se smatra da je nalogoprimac kupio stvar**

Članak 478.

\(1\) Ako nalogoprimac ne proda stvar i ne preda određenu cijenu
nalogodavcu do određenog roka, niti je vrati u tom roku, smatra se da je
on stvar kupio.

\(2\) Ali njegovi vjerovnici ne mogu zaplijeniti stvar dok on ne isplati
cijenu nalogodavcu.

##### Odsjek 4. UGOVOR O DAROVANJU

**I. OPĆE ODREDBE**

**Pojam**

Članak 479.

\(1\) Ugovor o darovanju nastaje kad se darovatelj obveže prepustiti
obdareniku bez protučinidbe stvar ili imovinsko pravo, a obdarenik to
prihvati.

\(2\) Darovanjem se smatraju također oprost i isplata duga uz dužnikovu
suglasnost.

\(3\) Ne smatraju se darovanjem odricanje od nasljedstva, odricanje od
prava prije nego je stečeno ili prava koje je sporno, ispunjenje neke
moralne obveze i prenošenje na drugoga stvari ili prava s namjerom da ga
se obveže na protučinidbu.

**Dar**

Članak 480.

\(1\) Darovati se mogu sadašnje i buduće stvari, prenosiva imovinska
prava te sadašnja i najviše polovina buduće imovine.

\(2\) U dvojbi objektom darovanja smatra se samo sadašnja imovina.

\(3\) Ako se želi darovati samo buduća imovina, potrebno je to izrijekom
navesti u ugovoru.

\(4\) Ugovor o darovanju kojim se darovatelj obvezao na povremena
davanja prestaje smrću darovatelja, ako iz ugovora ne proizlazi što
drugo.

**Predaja dara prije prihvata**

Članak 481.

\(1\) Ako je pokretna stvar predana obdareniku prije nego se očitovao da
prihvaća dar, smatrat će se da je dar prihvaćen, ako ga obdarenik nije
otklonio u roku koji mu je ostavio darovatelj.

\(2\) U slučaju neprihvaćanja dara darovatelj može zahtijevati njegov
povrat prema pravilima o stjecanju bez osnove.

**Oblik ugovora**

Članak 482.

\(1\) Ugovor o darovanju nekretnine sklapa se u pisanom obliku.

\(2\) Ugovor o darovanju bez prave predaje stvari mora biti sklopljen u
obliku javnobilježničkog akta ili ovjerovljene (solemnizirane) privatne
isprave.

**Odgovornost darovatelja za materijalne i pravne nedostatke**

Članak 483.

\(1\) Darovatelj ne odgovara za materijalne i pravne nedostatke dara,
ali ako je namjerno prešutio nedostatak, dužan je obdareniku nadoknaditi
štetu koja mu je odatle nastala.

\(2\) Odgovornosti za štetu nema ako je darovatelj bio u zabludi glede
vlasništva stvari ili kad je obdarenik, znajući da je stvar tuđa,
prihvatio darovanje.

**II. DAROVANJE S NAMETOM**

**Sadržaj nameta**

Članak 484.

 Uglavkom o nametu može se obvezati obdarenika da u korist darovatelja,
treće osobe, u javnom ili vlastitom interesu izvrši određenu radnju ili
se od nje uzdrži.

** Ispunjenje nameta**

Članak 485.

\(1\) Pravo zahtijevati ispunjenje nameta ima darovatelj, njegovi
nasljednici i, ako je određen u javnom interesu, nadležno državno
tijelo.

\(2\) Darovatelj može zahtijevati ispunjenje nameta samo ako je ispunio
svoju činidbu.

\(3\) Darovatelj nema pravo zahtijevati ispunjenje nameta ako je njegovo
ispunjenje postalo nemoguće poslije sklapanja ugovora o darovanju bez
krivnje obdarenika.

\(4\) Ako obdarenik ne ispuni namet ni u naknadno ostavljenom
primjerenom roku, darovatelj može raskinuti ugovor o darovanju i
zahtijevati povrat dara, osim kad je netko treći stekao pravo
zahtijevati ispunjenje nameta.

**Pravo odbiti ispunjenje nameta**

Članak 486.

Obdarenik ima pravo odbiti ispunjenje nameta ako vrijednost dara ne
pokriva troškove njegova ispunjenja, a razlika mu se ne naknađuje te ako
se namet odnosi na protupravnu radnju.

**Oslobođenje od obveze ispunjenja nameta**

Članak 487.

\(1\) Obdarenik se može osloboditi obveze ispunjenja nameta povratom
dara u stanju u kojem se nalazi u trenutku kad se od njega zahtijeva
ispunjenje nameta.

\(2\) Obdarenik se ne može vraćanjem dara osloboditi obveze ispunjenja
nameta ako je ispunjenje nameta u javnom interesu.

**III. NAGRADNO DAROVANJE**

Članak 488.

\(1\) Darovanjem se smatra i ono koje je učinjeno na ime nagrade,
priznanja ili neke zasluge, osim ako je obdarenik otprije imao pravo
zahtijevati nagradu.

\(2\) Ako je obdarenik imao pravo na nagradu po osnovi ugovora ili
zakona, ne radi se o darovanju, nego naplatnom pravnom poslu.

**IV. UZAJAMNO DAROVANJE**

Članak 489.

Ako je ugovoreno da će obdarenik uzvratiti darom, darovanje postoji samo
glede veće vrijednosti dara.

**V. MJEŠOVITO DAROVANJE**

Članak 490.

\(1\) Ako u naplatnom pravnom poslu vrijednost uzajamnih davanja nije
jednaka, razlika u vrijednosti smatrat će se darom samo ako je postojala
namjera darovanja.

\(2\) Darovanje iz stavka 1. ovoga članka ne može se pobijati zbog
prekomjernog oštećenja.

**VI. DAROVANJE ZA SLUČAJ SMRTI**

Članak 491.

Ugovor o darovanju koji se ima ispuniti tek poslije smrti darovatelja
mora biti sastavljen u obliku javnobilježničkog akta ili ovjerovljene
(solemnizirane) isprave.

**VII. ODUSTANAK OD DAROVANJA**

Članak 492.

Darovatelj može, sve dok njegova obveza na ispunjenje ne dospije,
odustati od ugovora o darovanju, ako se poslije sklapanja ugovora
njegovo imovinsko stanje toliko pogorša da bi ispunjenje ugovora
ugrozilo njegovo uzdržavanje, odnosno onemogućilo ispunjavanje njegove
obveze davanja uzdržavanja.

**VIII. OPOZIV DAROVANJA**

** Opoziv zbog osiromašenja darovatelja**

Članak 493.

\(1\) Darovatelj koji nakon ispunjenja ugovora o darovanju toliko
osiromaši da više nema sredstava za svoje nužno uzdržavanje, a nema ni
osobe koja ga je po zakonu dužna uzdržavati, može opozvati darovanje i
od obdarenika zahtijevati povrat dara.

\(2\) Darovanje se može opozvati samo ako se dar ili njegova vrijednost
još nalazi u imovini obdarenika, te ako se i obdarenik ne nalazi u
oskudici glede svog uzdržavanja i uzdržavanja osoba koje je po zakonu
dužan uzdržavati.

\(3\) Obdarenik nije dužan vratiti dar ako darovatelju osigura sredstva
koja mu nedostaju za uzdržavanje u granicama opravdanih potreba.

\(4\) Darovatelj ne može opozvati darovanje i zahtijevati povrat dara
ako se namjerno ili grubom nemarnošću doveo u oskudicu ili ako je od
predaje dara proteklo deset godina za nekretnine, odnosno pet godina za
pokretnine.

**Opoziv zbog nezahvalnosti**

Članak 494.

\(1\) Darovatelj može opozvati darovanje zbog grube nezahvalnosti
obdarenika.

\(2\) Gruba nezahvalnost podrazumijeva da je obdarenik učinio prema
darovatelju ili nekom od članova njegove uže obitelji djelo kažnjivo po
kaznenim propisima ili se teže ogriješio o zakonom utvrđene dužnosti
prema darovatelju ili članu njegove uže obitelji.

\(3\) Nasljednik darovatelja može opozvati darovanje samo ako je
obdarenik namjerno usmrtio darovatelja ili ga je spriječio da opozove
darovanje.

\(4\) Darovanje se ne može opozvati zbog grube nezahvalnosti koju je
darovatelj oprostio obdareniku.

\(5\) Odricanje od prava na opoziv zbog grube nezahvalnosti obdarenika
nema pravni učinak.

**Nadopuna zbog povrede dužnog uzdržavanja**

Članak 495.

\(1\) Ako onaj koji je dužan uzdržavati drugoga darovanjem trećemu
povrijedi to pravo, uzdržavani ima pravo zahtijevati od obdarenika
nadopunu onoga što mu darovatelj, zbog učinjenog darovanja, nije više u
stanju davati.

\(2\) Ako je više obdarenika, raniji obdarenik bit će u obvezi samo ako
prilozi kasnijih obdarenika nisu dovoljni za nadopunu uzdržavanja.

\(3\) Nadopuna se može zahtijevati i od obdarenikovih nasljednika, ako
se dar ili njegova vrijednost nalaze u ostavini.

**Oblik opoziva**

Članak 496.

\(1\) Darovanje se opoziva pisanom izjavom upućenom obdareniku.

\(2\) Potpis na izjavi mora biti ovjerovljen od strane javnog
bilježnika.

**Prestanak prava na opoziv darovanja**

Članak 497.

Pravo na opoziv darovanja prestaje istekom godine dana od dana kad je
osoba koja ima pravo na opoziv saznala za razlog opoziva, ako ovim ili
posebnim zakonom nije drukčije određeno.

**Učinak opoziva**

Članak 498.

\(1\) U slučaju opoziva darovanja obdarenik je dužan vratiti dar,
odnosno njegovu vrijednost.

\(2\) Na vraćanje dara primjenjuju se odredbe ovoga Zakona o stjecanju
bez osnove.

##### Odsjek 5. UGOVOR O ZAJMU

**I. OPĆE ODREDBE**

**Pojam**

Članak 499.

\(1\) Ugovorom o zajmu obvezuje se zajmodavac predati zajmoprimcu
određeni iznos novca ili određenu količinu drugih zamjenljivih stvari, a
zajmoprimac se obvezuje vratiti mu poslije stanovitog vremena isti iznos
novca, odnosno istu količinu stvari iste vrste i kakvoće.

\(2\) Na primljenim stvarima zajmoprimac stječe pravo vlasništva.

**Kamate**

Članak 500.

\(1\) Zajmoprimac se može obvezati da uz glavnicu duguje i kamate.

\(2\) U trgovačkim ugovorima zajmoprimac duguje kamate iako nisu
ugovorene.

**II. OBVEZE I PRAVA ZAJMODAVCA**

**Predaja stvari**

Članak 501.

\(1\) Zajmodavac je dužan predati stvari u ugovoreno vrijeme, a ako rok
za predaju nije određen, onda kad to zajmoprimac zatraži.

\(2\) Pravo zajmoprimca da zahtijeva predaju ugovorenih stvari
zastarijeva za tri mjeseca od dolaska zajmodavca u zakašnjenje, a u
svakom slučaju za godinu dana od sklapanja ugovora.

**Loše materijalne prilike zajmoprimca**

Članak 502.

\(1\) Ako se pokaže da su materijalne prilike zajmoprimca takve da je
neizvjesno hoće li biti u stanju vratiti zajam, zajmodavac može odbiti
predaju ugovorenih stvari, ako u vrijeme sklapanja ugovora nije to znao
te ako se pogoršanje zajmoprimčevih materijalnih prilika dogodilo nakon
sklapanja ugovora.

\(2\) Ali on je dužan ispuniti svoju obvezu ako mu zajmoprimac ili tko
drugi za njega dade dovoljno osiguranje.

**Šteta zbog nedostatka pozajmljenih stvari**

Članak 503.

\(1\) Zajmodavac je dužan naknaditi zajmoprimcu štetu zbog materijalnih
nedostataka pozajmljenih stvari.

\(2\) Ali ako je zajam beskamatan, dužan je naknaditi štetu samo ako su
mu nedostaci stvari bili poznati ili mu nisu mogli ostati nepoznati, a
on o njima nije obavijestio zajmoprimca.

**III. OBVEZE I PRAVA ZAJMOPRIMCA**

**Rok vraćanja zajma**

Članak 504.

Ako ugovaratelji nisu odredili rok za vraćanje zajma, niti se on može
odrediti iz okolnosti zajma, zajmoprimac je dužan vratiti zajam nakon
isteka primjerenog roka koji ne može biti kraći od dva mjeseca
računajući od zajmodavčeva zahtjeva.

**Izbor prilikom vraćanja zajma**

Članak 505.

\(1\) Ako u zajam nije dan novac, a ugovoreno je da će zajmoprimac
vratiti zajam u novcu, zajmoprimac je ipak ovlašten da po svom izboru
vrati pozajmljene stvari ili iznos novca koji odgovara vrijednosti tih
stvari u vrijeme i u mjestu koji su ugovorom određeni za vraćanje.

\(2\) Isto vrijedi i u slučaju kad nije moguće vratiti istu količinu
stvari, iste vrste i iste kakvoće.

**Odustajanje od ugovora**

Članak 506.

Zajmoprimac može odustati od ugovora prije nego što mu zajmodavac preda
ugovorene stvari, ali ako bi zbog toga bilo kakve štete za zajmodavca,
dužan je naknaditi je.

**Vraćanje zajma prije roka**

Članak 507.

Ako nije drukčije ugovoreno, zajmoprimac može vratiti zajam i prije roka
određenog za vraćanje, ali je dužan obavijestiti zajmodavca unaprijed o
svojoj namjeri i naknaditi mu štetu.

**IV. NAMJENSKI ZAJAM**

Članak 508.

Ako je ugovorom određena svrha zajma, zajmodavac može izjaviti da
raskida ugovor ako ga zajmoprimac koristi u neku drugu svrhu.

##### Odsjek 6. UGOVOR O POSUDBI

**I. OPĆE ODREDBE**

**Pojam**

Članak 509.

Ugovor o posudbi nastaje kad posuditelj preda posudovniku određenu stvar
na besplatnu uporabu, a ovaj se obveže vratiti je nakon uporabe.

**Objekt posudbe**

Članak 510.

\(1\) Objekt posudbe su nepotrošne stvari.

\(2\) Potrošna stvar može biti objektom posudbe samo ako se ugovori
povrat iste stvari.

**II. PRAVA I OBVEZE POSUDOVNIKA**

**Način uporabe**

Članak 511.

Posudovnik ima pravo rabiti stvar na ugovorom utvrđeni način, a ako
način uporabe nije ugovorom određen, onako kako to odgovara svojstvima i
namjeni stvari.

**Troškovi održavanja**

Članak 512.

\(1\) Posudovnik snosi redovite troškove održavanja posuđene stvari, a
kod posudbe životinje i troškove hranidbe.

\(2\) Izvanredni troškovi naknađuju se posudovniku prema odredbama
poslovodstva bez naloga.

**Potposudba**

Članak 513.

Posudovnik ne smije posuđenu stvar prepustiti trećemu na uporabu bez
pristanka posuditelja.

**Odgovornost za oštećenje i propast stvari**

Članak 514.

\(1\) Posudovnik odgovara za oštećenje i propast stvari ako su nastali
njegovom krivnjom, a ako je stvar dao u potposudbu bez pristanka
posuditelja, i kad su nastali slučajem.

\(2\) Posudovnik ne odgovara za promjene i pogoršanja koja na posuđenoj
stvari nastanu ugovorenom, odnosno uobičajenom uporabom.

\(3\) Ako se stvar kod posudovnika izgubila i posudovnik naknadio
posuditelju njezinu vrijednost, posudovnik nema pravo, ako se stvar opet
nađe, zadržati je ako mu je posuditelj spreman vratiti ono što je za
stvar primio.

**Obveza vraćanja stvari**

Članak 515.

\(1\) Posudovnik je dužan vratiti stvar posuditelju po isteku ugovorenog
vremena.

\(2\) Ako vrijeme uporabe nije ugovoreno, ali je određena svrha uporabe,
posudovnik je dužan vratiti stvar odmah nakon što ostvari ugovorenu
svrhu ili kad protekne vrijeme u kojem je tu svrhu mogao ostvariti.

\(3\) Ako nije ugovoreno niti trajanje niti svrha uporabe (izmoljena
posudba), posudovnik je dužan vratiti posuđenu stvar čim to posuditelj
zatraži.

\(4\) Posudovnik nije dužan vratiti posuđenu stvar prije isteka
utvrđenog vremena, osim ako bi stvar, zbog nepredviđenih okolnosti, bila
hitno potrebna posuditelju.

**III. OBVEZE I PRAVA POSUDITELJA**

**Odgovornost za nedostatke**

Članak 516.

\(1\) Ako posuditelj prešuti materijalne ili pravne nedostatke posuđene
stvari, odgovara posudovniku za odatle nastalu štetu.

\(2\) Odgovornosti za štetu nema ako je posudovnik mogao lako uočiti
nedostatak.

**Pravo na raskid ugovora**

Članak 517.

Posuditelj ima pravo raskinuti ugovor i zatražiti povrat stvari ako
posudovnik rabi stvar protivno ugovoru, odnosno protivno njezinim
svojstvima i namjeni ili je, bez pristanka posuditelja, prepušta trećemu
na uporabu.

**IV. ZASTARA UZAJAMNIH ZAHTJEVA**

Članak 518.

Zahtjevi posuditelja na naknadu štete zbog promjene ili pogoršanja
stvari, kao i zahtjevi posudovnika na naknadu troškova i naknadu štete
zbog nedostataka stvari, zastarijevaju za šest mjeseci od dana povrata
stvari.

##### Odsjek 7. UGOVOR O ZAKUPU

**I. OPĆE ODREDBE**

**Pojam**

Članak 519.

Ugovorom o zakupu obvezuje se zakupodavac predati zakupniku određenu
stvar na korištenje, a ovaj se obvezuje plaćati mu za to određenu
zakupninu.

**Primjena posebnih propisa**

Članak 520.

Odredbe ovoga odsjeka neće se primjenjivati na zakupe uređene posebnim
zakonom, osim podredno. (npr. [Zakon o zakupu i kupoprodaji poslovnog
prostora](http://www.zakon.hr/z/513/Zakon-o-zakupu-i-kupoprodaji-poslovnog-prostora)).

**II. OBVEZE ZAKUPODAVCA**

**Predaja stvari**

Članak 521.

\(1\) Zakupodavac je dužan predati zakupniku zakupljenu stvar u
ispravnom stanju, zajedno s pripadcima.

\(2\) Stvar je u ispravnom stanju ako je u stanju određenom ugovorom, a
u nedostatku ugovora, u stanju da može poslužiti svrsi radi koje je
ugovor sklopljen.

**Održavanje stvari**

Članak 522.

\(1\) Zakupodavac je dužan održavati stvar u ispravnom stanju za
trajanja zakupa i radi toga obavljati potrebne popravke na njoj.

\(2\) On je dužan naknaditi zakupniku troškove što ih je ovaj učinio za
održavanje stvari, a koje bi on sam bio dužan učiniti.

\(3\) Troškovi sitnih popravaka izazvanih redovitim korištenjem stvari,
kao i troškovi samog korištenja, padaju na teret zakupnika.

\(4\) O potrebi popravka zakupnik je dužan obavijestiti zakupodavca.

**Raskid ugovora i sniženje zakupnine zbog popravka**

Članak 523.

\(1\) Ako potrebni popravci zakupljene stvari ometaju njezino korištenje
u znatnoj mjeri i za dulje vrijeme, zakupnik može raskinuti ugovor.

\(2\) On ima pravo na sniženje zakupnine razmjerno ograničenju
korištenja stvari zbog tih popravaka.

**Izmjene na zakupljenoj stvari**

Članak 524.

\(1\) Zakupodavac ne može bez pristanka zakupnika činiti izmjene na
zakupljenoj stvari za trajanja zakupa, ako bi to ometalo njezino
korištenje.

\(2\) Ako bi izmjenama stvari bilo smanjeno u stanovitoj mjeri
korištenje stvari, smanjit će se i zakupnina u odgovarajućem razmjeru.

**Odgovornost za materijalne nedostatke**

Članak 525.

\(1\) Zakupodavac odgovara zakupniku za sve nedostatke zakupljene stvari
koji smetaju njezinu ugovorenom ili redovitom korištenju, bez obzira na
to je li znao za njih ili ne te za nedostatke svojstava ili odlika
predviđenih ugovorom ili prešutno.

\(2\) Ne uzimaju se u obzir nedostaci koji su manjeg značenja.

**Nedostaci za koje zakupodavac ne odgovara**

Članak 526.

\(1\) Zakupodavac ne odgovara za nedostatke zakupljene stvari koji su u
času sklapanja ugovora bili poznati zakupniku ili mu nisu mogli ostati
nepoznati.

\(2\) Ali zakupodavac odgovara za nedostatak zakupljene stvari koji je
zakupniku zbog krajnje nepažnje ostao nepoznat, ako je on znao za taj
nedostatak i namjerno propustio o njemu obavijestiti zakupnika.

**Proširenje odgovornosti za materijalne nedostatke**

Članak 527.

Zakupodavac odgovara za sve nedostatke zakupljene stvari ako je tvrdio
da ona nema nikakvih nedostataka.

**Ugovorno isključenje ili ograničenje odgovornosti**

Članak 528.

\(1\) Odgovornost za materijalne nedostatke zakupljene stvari može biti
ugovorom isključena ili ograničena.

\(2\) Odredba ugovora kojom se ova odgovornost isključuje ili ograničuje
ništetna je ako je zakupodavac znao za nedostatke i namjerno propustio o
njima obavijestiti zakupnika ili ako je nedostatak takav da onemogućuje
korištenje zakupljene stvari te onda kad je zakupodavac nametnuo tu
odredbu koristeći se svojim monopolskim položajem.

**Obavješćivanje zakupodavca o nedostacima i opasnostima**

Članak 529.

\(1\) Zakupnik je dužan obavijestiti zakupodavca bez nepotrebnog
odgađanja o svakom nedostatku zakupljene stvari koji bi se pokazao u
tijeku zakupa, osim ako zakupodavac zna za nedostatak.

\(2\) On je isto tako dužan obavijestiti zakupodavca o svakoj
nepredviđenoj opasnosti koja bi u tijeku zakupa prijetila zakupljenoj
stvari, da bi mogao poduzeti potrebne mjere.

\(3\) Zakupnik koji ne obavijesti zakupodavca o pojavljenom nedostatku
ili o nastaloj opasnosti, za koje ovaj nije znao, gubi pravo na naknadu
štete koju bi pretrpio zbog postojanja nedostatka ili nastale opasnosti
za zakupljenu stvar, a dužan je naknaditi štetu koju bi zakupodavac
pretrpio zbog toga.

**Prava zakupnika kad stvar ima neki nedostatak**

Članak 530.

\(1\) Ako u času predaje zakupljena stvar ima neki nedostatak koji se ne
može otkloniti, zakupnik može, po svom izboru, raskinuti ugovor ili
zahtijevati sniženje zakupnine.

\(2\) Kad stvar ima neki nedostatak koji se može otkloniti bez većih
nezgoda za zakupnika, a predaja stvari u određenom roku nije bila bitni
sastojak ugovora, zakupnik može zahtijevati od zakupodavca ili
otklanjanje nedostataka u primjerenom roku ili sniženje zakupnine.

\(3\) Ako zakupodavac ne otkloni nedostatak u naknadnom primjerenom roku
koji mu je zakupnik odredio, zakupnik može raskinuti ugovor ili
zahtijevati sniženje zakupnine.

\(4\) U svakom slučaju zakupnik ima pravo na naknadu štete.

\(5\) Odredbe ovoga članka primijenit će se i kad nedostatak nastane za
vrijeme zakupa kao i u slučaju da stvar nema neko svojstvo koje po
ugovoru ili običaju treba imati ili ga izgubi tijekom zakupa.

**Odgovornost zakupodavca za pravne nedostatke**

Članak 531.

\(1\) Kad netko treći na zakupljenoj stvari ili na nekom njezinu dijelu
polaže neko pravo, i obrati se svojim zahtjevom zakupniku, te ako
samovlasno oduzme stvar od zakupnika, ovaj je dužan obavijestiti o tome
zakupodavca, osim kad to ovaj već zna, inače će odgovarati za štetu.

\(2\) Ako se utvrdi da trećemu pripada neko pravo koje sasvim isključuje
pravo zakupnika na korištenje stvari, ugovor o zakupu se raskida po
samom zakonu, a zakupodavac je dužan naknaditi zakupniku štetu.

\(3\) Kad pravo trećega samo ograničuje zakupnikovo pravo, ovaj može, po
svojem izboru, raskinuti ugovor ili zahtijevati sniženje zakupnine i u
svakom slučaju naknadu štete.

**III. OBVEZE ZAKUPNIKA**

**Korištenje stvari prema ugovoru**

Članak 532.

\(1\) Zakupnik je dužan koristiti stvar kao dobar gospodarstvenik,
odnosno dobar domaćin.

\(2\) On je može koristiti samo onako kako je određeno ugovorom ili
namjenom stvari.

\(3\) On odgovara za štetu koja nastane korištenjem zakupljene stvari
protivno ugovoru ili njezinoj namjeni, bez obzira na to je li stvar
koristio on, ili neka osoba koja radi po njegovu nalogu, podzakupnik ili
koja druga osoba kojoj je omogućio da koristi stvar.

**Otkaz zbog korištenja protivno ugovoru**

Članak 533.

Ako zakupnik i nakon opomene zakupodavca koristi stvar protivno ugovoru
ili njezinoj namjeni ili zanemaruje njezino održavanje, te postoji
opasnost znatne štete za zakupodavca, ovaj može otkazati ugovor bez
davanja otkaznog roka.

**Plaćanje zakupnine**

Članak 534.

\(1\) Zakupnik je dužan plaćati zakupninu u rokovima određenim ugovorom
ili zakonom, a u nedostatku ugovora i zakona, kako je uobičajeno u
mjestu gdje je stvar predana zakupniku.

\(2\) Ako nije drukčije ugovoreno ili u mjestu predaje stvari
uobičajeno, zakupnina se plaća polugodišnje kad je stvar dana u zakup za
jednu ili više godina, a ako je dana za kraće vrijeme, onda nakon isteka
toga vremena.

**Otkaz zbog neplaćanja zakupnine**

Članak 535.

\(1\) Zakupodavac može otkazati ugovor o zakupu ako zakupnik ne plati
zakupninu ni u roku 15 dana pošto ga je zakupodavac pozvao na plaćanje.

\(2\) Ali će ugovor ostati na snazi ako zakupnik isplati zakupninu prije
nego što mu otkaz bude priopćen.

**Vraćanje zakupljene stvari**

Članak 536.

\(1\) Zakupnik je dužan čuvati zakupljenu stvar i nakon prestanka zakupa
vratiti je neoštećenu.

\(2\) Ako nije drukčije ugovoreno, stvar se vraća u mjestu u kojem je
bila predana.

\(3\) Zakupnik ne odgovara za istrošenost stvari koja nastaje njezinim
redovitim korištenjem, a ni za oštećenja koja potječu od njezine
dotrajalosti.

\(4\) Ako je za vrijeme zakupa izvršio kakve promjene na stvari, dužan
je vratiti je u stanje u kojem je bila kad mu je predana u zakup, osim
ako je što drugo ugovoreno.

\(5\) On može odnijeti dodatke koje je učinio na stvari ako se mogu
odvojiti bez njezina oštećenja, ali ih zakupodavac može zadržati ako mu
naknadi njihovu vrijednost u vrijeme vraćanja.

**IV. PODZAKUP**

**Kad se stvar može dati u podzakup**

Članak 537.

\(1\) Ako nije drukčije ugovoreno, zakupnik može zakupljenu stvar dati u
podzakup, ali samo ako se time ne nanosi šteta zakupodavcu.

\(2\) Zakupnik jamči zakupodavcu da će podzakupnik koristiti stvar prema
ugovoru o zakupu.

**Otkaz zbog nedopuštenog podzakupa**

Članak 538.

Zakupodavac može otkazati ugovor o zakupu ako je zakupljena stvar dana u
podzakup bez njegova dopuštenja, kad je to prema zakonu ili prema
ugovoru potrebno.

**Neposredan zahtjev zakupodavca**

Članak 539.

Zakupodavac može, radi naplate svojih tražbina od zakupnika nastalih iz
zakupa, zahtijevati neposredno od podzakupnika isplatu iznosa koje ovaj
duguje zakupniku po osnovi podzakupa.

**Prestanak podzakupa po samom zakonu**

Članak 540.

Podzakup prestaje u svakom slučaju kad prestane zakup.

**V. OTUĐENJE ZAKUPLJENE STVARI**

**Otuđenje nakon predaje u zakup**

Članak 541.

\(1\) U slučaju otuđenja stvari koja je prije toga predana u zakup,
pribavitelj stvari stupa na mjesto zakupodavca te nakon toga prava i
obveze iz zakupa nastaju između njega i zakupnika.

\(2\) Pribavitelj ne može zahtijevati od zakupnika da mu preda stvar
prije proteka vremena za koje je zakup ugovoren, a ako trajanje zakupa
nije određeno ni ugovorom ni zakonom, onda prije isteka otkaznog roka.

\(3\) Za pribaviteljeve obveze iz zakupa prema zakupniku odgovara
prenositelj kao solidarni jamac.

**Pravo na zakupninu**

Članak 542.

\(1\) Ako nije što drugo ugovoreno, pribavitelj stvari predane u zakup
ima pravo na zakupninu počev od prvoga idućeg roka nakon pribavljanja
stvari, a ako je prenositelj primio tu zakupninu unaprijed, mora mu je
predati.

\(2\) Od trenutka kad je obaviješten o otuđenju zakupljene stvari
zakupnik može isplatiti zakupninu samo pribavitelju.

**Otuđenje zakupljene stvari prije predaje zakupniku**

Članak 543.

\(1\) Kad je stvar o kojoj je sklopljen ugovor o zakupu predana
pribavitelju, a ne zakupniku, pribavitelj stupa na mjesto zakupodavca i
preuzima njegove obveze prema zakupniku, ako je u trenutku sklapanja
ugovora o otuđenju znao za postojanje ugovora o zakupu.

\(2\) Pribavitelj koji u trenutku sklapanja ugovora o otuđenju nije znao
za postojanje ugovora o zakupu nije dužan predati stvar zakupniku, a
zakupnik može samo zahtijevati naknadu štete od zakupodavca.

\(3\) Za pribaviteljeve obveze iz zakupa prema zakupniku odgovara
prenositelj kao solidarni jamac.

**Otkaz ugovora zbog otuđenja stvari**

Članak 544.

Kad zbog otuđenja zakupljene stvari prava i obveze zakupodavca prijeđu
na pribavitelja, zakupnik može otkazati ugovor, poštujući zakonske
otkazne rokove.

**VI. PRESTANAK ZAKUPA**

**Protek određenog vremena**

Članak 545.

\(1\) Ugovor o zakupu sklopljen na određeno vrijeme prestaje protekom
vremena na koje je sklopljen.

\(2\) Isto vrijedi i u slučajevima kad je u nedostatku volje
ugovaratelja, trajanje zakupa određeno zakonom.

**Prešutno obnavljanje zakupa**

Članak 546.

\(1\) Kad nakon proteka vremena za koje je ugovor o zakupu sklopljen
zakupnik nastavi koristiti stvar, a zakupodavac se tomu ne usprotivi,
smatra se da je sklopljen nov ugovor o zakupu neodređenog trajanja, pod
istim uvjetima kao i prethodni.

\(2\) Osiguranja koja su treće osobe dale za prvi zakup prestaju
protekom vremena na koje je bio sklopljen.

**Otkaz**

Članak 547.

\(1\) Ugovor o zakupu čije trajanje nije određeno niti se može odrediti
iz okolnosti ili mjesnih običaja prestaje otkazom koji svaka strana može
dati drugoj, poštujući određeni otkazni rok.

\(2\) Ako duljina otkaznog roka nije određena ugovorom ili zakonom ili
mjesnim običajima, ona iznosi osam dana, s tim da otkaz ne može biti dan
u nevrijeme.

\(3\) Ako su zakupljene stvari opasne za zdravlje, zakupnik može
otkazati ugovor bez davanja otkaznog roka, čak i ako je u trenutku
sklapanja ugovora to znao.

\(4\) Zakupnik se ne može odreći prava iz stavka 3. ovoga članka.

**Propast stvari zbog više sile**

Članak 548.

\(1\) Zakup prestaje ako zakupljena stvar bude uništena događajem više
sile.

\(2\) Ako zakupljena stvar bude djelomično uništena ili samo oštećena,
zakupnik može raskinuti ugovor ili ostati i dalje u zakupu i zahtijevati
odgovarajuće sniženje zakupnine.

**Smrt**

Članak 549.

U slučaju smrti zakupnika ili zakupodavca zakup se nastavlja s njegovim
nasljednicima ako nije drukčije ugovoreno.

##### Odsjek 8. UGOVOR O NAJMU

**I. OPĆE ODREDBE**

**Pojam**

Članak 550.

Ugovorom o najmu obvezuje se najmodavac predati određenu stvar
najmoprimcu na uporabu, a ovaj mu se obvezuje za to plaćati određenu
najamninu.

**Najam uređen posebnim propisima**

Članak 551.

Odredbe ovoga odsjeka podredno se primjenjuju na najam uređen posebnim
zakonom.

**Oblik**

Članak 552.

Ugovor o najmu nekretnine sklapa se u pisanom obliku.

**II. OBVEZE NAJMODAVCA**

**Predaja stvari**

Članak 553.

\(1\) Najmodavac je dužan najmoprimcu predati i održavati stvar u stanju
podobnom za ugovorenu uporabu.

\(2\) Ako je stvar predana u stanju neprikladnom za ugovorenu uporabu
ili u stanju koje bi uporabu znatno ograničavalo, najmoprimac može
raskinuti ugovor ili zahtijevati sniženje najamnine.

\(3\) U slučaju raskida ugovora najmoprimac ima pravo na naknadu štete
zbog neispunjenja obveze.

**Održavanje stvari i javni tereti**

Članak 554.

\(1\) Radi održavanja stvari u stanju podobnom za ugovorenu uporabu
najmodavac je dužan o svom trošku pravodobno izvršiti potrebne popravke,
a najmoprimac je to dužan dopustiti.

\(2\) Najmodavac je dužan naknaditi najmoprimcu troškove popravaka koje
je ovaj izvršio, bilo stoga što nisu trpjeli odgađanje ili ih
najmodavac, obaviješten o njima, nije izvršio u primjerenom roku.

\(3\) Troškovi sitnih popravaka i troškovi redovite uporabe stvari
padaju na teret najmoprimca.

\(4\) O potrebi popravka najmoprimac je dužan bez odgađanja obavijestiti
najmodavca, u protivnom odgovara za odatle nastalu štetu.

\(5\) Najmodavac snosi poreze i druge javne terete iznajmljene stvari.

**Raskid ugovora i sniženje najamnine zbog neodržavanja**

Članak 555.

Ako za vrijeme trajanja najma stvar dospije u takvo stanje da ne može
služiti ugovorenoj uporabi ili ako je zbog potrebnih popravaka njezina
uporaba u znatnoj mjeri i za dulje vrijeme smanjena, a najmoprimac za to
nije kriv, najmoprimac ima pravo na sniženje najamnine, pa i na raskid
ugovora ako se stvar ne osposobi za uporabu u primjerenom roku.

**Zabrana izmjena na iznajmljenoj stvari**

Članak 556.

\(1\) Najmodavac ne može bez pristanka najmoprimca činiti izmjene na
iznajmljenoj stvari koje bi ometale njezinu uporabu.

\(2\) Ako bi izmjene na stvari dovele do smanjenja ili pogoršanja
njezine ugovorene uporabe, najmoprimac ima pravo na razmjerno sniženje
najamnine.

**Odgovornost za materijalne nedostatke**

Članak 557.

\(1\) Najmodavac odgovara za nedostatke stvari koji smetaju njezinoj
ugovorenoj ili redovitoj uporabi bez obzira je li za njih znao ili ne,
te za nepostojanje svojstava i odlika predviđenih ugovorom, osim onih
manjeg značenja.

\(2\) Najmodavac ne odgovara za nedostatke koji su u trenutku sklapanja
ugovora bili poznati najmoprimcu ili mu nisu mogli ostati nepoznati, ali
odgovara za nedostatke koji su najmoprimcu, zbog njegove krajnje
nepažnje, ostali nepoznati, ako je za njih znao i namjerno ih prešutio.

\(3\) Najmodavac odgovara za sve nedostatke stvari ako je tvrdio da ona
nema nikakvih nedostataka.

\(4\) Najmoprimac je dužan bez odgađanja obavijestiti najmodavca o
nedostatku koji bi se pokazao u tijeku najma, osim ako najmodavac zna za
nedostatak, u protivnom gubi pravo na naknadu štete zbog nedostatka, a
dužan je najmodavcu naknaditi štetu koju je pretrpio zbog toga.

\(5\) Odredbe o odgovornosti primjenjuju se i na nedostatke stvari koji
nastanu u tijeku najma.

**Isključenje i ograničenje odgovornosti**

Članak 558.

\(1\) Odgovornost za materijalne nedostatke iznajmljene stvari može se
ugovorom isključiti ili ograničiti.

\(2\) Uglava o isključenju ili ograničenju odgovornosti je ništetna ako
je najmodavac znao za nedostatke i namjerno ih prešutio, ako nedostatak
onemogućuje uporabu stvari ili je tu uglavu najmodavac nametnuo
koristeći se svojim monopolskim ili povlaštenim gospodarskim položajem.

**Prava najmoprimca u slučaju nedostataka**

Članak 559.

Ako najmodavac ne otkloni nedostatak u primjerenom roku koji mu je
najmoprimac odredio, najmoprimac može raskinuti ugovor ili zahtijevati
sniženje najamnine, a u oba slučaja ima i pravo na naknadu štete.

**Odgovornost za pravne nedostatke**

Članak 560.

\(1\) Kad treći polaže neko pravo na iznajmljenoj stvari ili njezinu
dijelu i obrati se zahtjevom najmoprimcu ili samovlasno oduzme stvar
najmoprimcu, ovaj je dužan obavijestiti o tome najmodavca, osim kad to
ovaj već zna, inače mu odgovara za štetu.

\(2\) Utvrdi li se da trećemu pripada pravo koje sasvim isključuje pravo
najmoprimca na uporabu stvari, ugovor se raskida po samom zakonu, a
najmodavac je dužan najmoprimcu naknaditi štetu.

\(3\) Kad se pravom trećega samo ograničuje najmoprimčevo pravo, ovaj
može, po svojem izboru, raskinuti ugovor ili zahtijevati sniženje
najamnine i u svakom slučaju naknadu štete.

**III. OBVEZE NAJMOPRIMCA**

**Uporaba stvari prema ugovoru**

Članak 561.

\(1\) Najmoprimac je dužan rabiti stvar u skladu s ugovorom i namjenom
stvari kao dobar gospodarstvenik, odnosno dobar domaćin.

\(2\) On odgovara za štetu koja može nastati zbog protuugovorne uporabe
i uporabe kojoj stvar nije namijenjena, neovisno o tome je li stvar
rabio on ili neka osoba po njegovu nalogu, podnajmoprimac ili koja druga
osoba kojoj je on prepustio stvar na uporabu.

**Otkaz zbog protuugovorne uporabe**

Članak 562.

Ako najmoprimac i nakon opomene najmodavca rabi stvar protivno ugovoru
ili njezinoj namjeni, zanemaruje njezino održavanje, oštećuje stvar,
osobito ako neovlašteno prepušta trećemu uporabu stvari, najmodavac može
otkazati ugovor bez pridržavanja otkaznog roka.

**Plaćanje najamnine**

Članak 563.

\(1\) Najmoprimac je dužan plaćati najamninu u rokovima određenim
ugovorom ili zakonom, a u nedostatku ugovorne ili zakonske odredbe, kako
je uobičajeno u mjestu predaje stvari najmoprimcu.

\(2\) Ako nije drukčije ugovoreno ili propisano, najamnina se plaća
nakon isteka vremena najma, odnosno polugodišnje ako je najam sklopljen
na jednu ili više godina.

\(3\) Ako je ugovor sklopljen na neodređeno vrijeme, a drukčije nije
ugovoreno, najamnina se plaća mjesečno.

**Otkaz zbog neplaćanja najamnine**

Članak 564.

\(1\) Najmodavac može otkazati ugovor o najmu bez pridržavanja otkaznog
roka ako je najmoprimac dva uzastopna roka u zakašnjenju s plaćanjem
najamnine ili znatnog dijela najamnine.

\(2\) Ali ugovor ostaje na snazi ako najmoprimac plati iznos dužne
najamnine prije nego mu je otkaz priopćen.

**Založno pravo i pravo zadržanja**

Članak 565.

Najmodavac nekretnine ima za dužnu najamninu i ostale tražbine iz
ugovora o najmu založno pravo na unesenim stvarima najmoprimca, koje
mogu biti predmet ovrhe, te ih može zadržati do namirenja tih tražbina.

**Povrat stvari**

Članak 566.

\(1\) Najmoprimac je dužan nakon prestanka najma vratiti iznajmljenu
stvar.

\(2\) On ne odgovara za istrošenost stvari nastalu njezinom redovitom
uporabom, niti za oštećenja kao posljedicu dotrajalosti.

\(3\) Ako nije drukčije ugovoreno, najmoprimac je dužan, ukoliko je
izvršio kakve promjene na stvari, ovu vratiti u stanje u kojem je bila u
vrijeme predaje u najam.

\(4\) Najmoprimac ima pravo odnijeti dodatke što ih je učinio na stvari
ako je odvajanje moguće bez oštećenja stvari, ali pravo je najmodavca da
ih zadrži ako mu isplati njihovu protuvrijednost u vrijeme vraćanja.

**IV. PODNAJAM**

Članak 567.

\(1\) Najmoprimac može samo uz suglasnost najmodavca iznajmljenu stvar
dati u podnajam ili je po nekoj drugoj osnovi prepustiti drugome na
uporabu.

\(2\) Najmoprimac jamči najmodavcu da će podnajmoprimac rabiti stvar
prema ugovoru o najmu.

**Odnos najmodavca prema podnajmoprimcu**

Članak 568.

Najmodavac može, radi naplate svojih tražbina koje ima prema
najmoprimcu, zahtijevati neposredno od podnajmoprimca isplatu iznosa
koje ovaj duguje najmoprimcu na temelju ugovora o podnajmu.

**Prestanak podnajma po samom zakonu**

Članak 569.

Podnajam prestaje u svakom slučaju kad prestane najam.

**V. OTUĐENJE IZNAJMLJENE STVARI**

**Otuđenje nakon predaje najmoprimcu**

Članak 570.

\(1\) Ako najmodavac iznajmljenu stvar, nakon predaje najmoprimcu,
otuđi, stjecatelj stupa umjesto najmodavca u prava i obveze iz ugovora o
najmu.

\(2\) Stjecatelj ne može zahtijevati od najmoprimca povrat stvari prije
isteka vremena na koji je najam ugovoren, a ako trajanje najma nije
određeno ni ugovorom ni zakonom, onda prije isteka otkaznog roka.

\(3\) Za stjecateljeve obveze iz ugovora o najmu prema najmoprimcu
odgovara otuđitelj kao solidarni jamac, osim ako je drukčije ugovoreno.

**Pravo na najamninu**

Članak 571.

\(1\) Ako nije drukčije ugovoreno, stjecatelj ima pravo na najamninu od
prvoga roka nakon stjecanja stvari, ali ako je najmodavac primio
najamninu unaprijed, dužan mu je ustupiti je.

\(2\) Od trenutka primljene obavijesti o otuđenju iznajmljene stvari
najmoprimac može pravovaljano platiti najamninu samo stjecatelju.

**Otuđenje iznajmljene stvari prije predaje najmoprimcu**

Članak 572.

\(1\) Kad je stvar o kojoj je sklopljen ugovor o najmu otuđena i predana
stjecatelju, a ne najmoprimcu, stjecatelj stupa u prava i obveze
najmodavca ako je u trenutku sklapanja ugovora o otuđenju znao ili iz
okolnosti morao znati za postojanje ugovora o najmu.

\(2\) Stjecatelj koji u trenutku sklapanja nije znao ni morao znati za
postojanje ugovora o najmu nije dužan predati stvar najmoprimcu, a
najmoprimac u tom slučaju može samo zahtijevati naknadu štete od
najmodavca.

\(3\) Za stjecateljeve obveze iz najma prema najmoprimcu odgovara
otuđitelj kao solidarni jamac, osim ako je drukčije ugovoreno.

**Otkaz ugovora zbog otuđenja stvari**

Članak 573.

Kad zbog otuđenja iznajmljene stvari prava i obveze najmodavca prijeđu
na stjecatelja, najmoprimac može otkazati ugovor o najmu, poštujući
zakonske otkazne rokove.

**VI. PRESTANAK NAJMA**

**Protek vremena**

Članak 574.

\(1\) Ugovor o najmu sklopljen na određeno vrijeme ili mu je trajanje
određeno zakonom prestaje istekom toga vremena.

\(2\) Ako nakon proteka ugovorom određenog vremena najmoprimac nastavi
rabiti stvar, a najmodavac se tomu ne protivi, smatra se da je trajanje
ugovora produljeno na neodređeno vrijeme pod istim uvjetima.

**Prešutna obnova ugovora o najmu nekretnine**

Članak 575.

\(1\) Ugovor o najmu nekretnine sklopljen na određeno vrijeme smatra se
prešutno obnovljenim na isto vrijeme trajanja ako ni jedna ugovorna
strana, najmanje trideset dana prije isteka ugovorenog vremena, ne
obavijesti u pisanom obliku drugu stranu da ne namjerava sklopiti ugovor
na određeno vrijeme za daljnje razdoblje.

\(2\) Ako jedna strana želi sklopiti ugovor o najmu za daljnje
razdoblje, ali uz određene izmjene njegova sadržaja, dužna je o tome
obavijestiti drugu stranu u roku i na način iz stavka 1. ovoga članka, a
ako druga strana ne prihvati ponudu u roku od petnaest dana od primitka
obavijesti, smatrat će se da ne želi sklopiti ugovor za daljnje
razdoblje.

**Otkaz**

Članak 576.

\(1\) Ugovor o najmu čije trajanje nije određeno niti se može odrediti
iz okolnosti ili mjesnih običaja prestaje otkazom koji svaka strana može
dati drugoj poštujući određeni otkazni rok.

\(2\) Ako duljina otkaznog roka nije određena ugovorom ili zakonom ili
mjesnim običajima, ona iznosi osam dana za najam pokretne stvari, a za
najam nekretnine trideset dana.

\(3\) Otkaz ugovora o najmu nekretnine daje se u pisanom obliku.

\(4\) Ako je iznajmljena stvar u takvu stanju da je njezina uporaba
opasna za zdravlje, najmoprimac može otkazati ugovor bez davanja
otkaznog roka, iako mu je to stanje u vrijeme sklapanja ugovora bilo
poznato.

\(5\) Odreknuće najmoprimca od prava iz stavka 4. ovoga članka nema
pravni učinak.

**Smrt i prestanak ugovorne strane**

Članak 577.

\(1\) U slučaju smrti najmodavca, odnosno prestanka najmodavca kao
pravne osobe, prava i obveze iz ugovora o najmu prelaze na njegova
nasljednika, odnosno pravnog sljednika.

\(2\) Isto vrijedi u slučaju smrti najmoprimca, odnosno prestanka
najmoprimca kao pravne osobe.

**Propast stvari**

Članak 578.

\(1\) Najam prestaje ako iznajmljena stvar propadne višom silom ili
događajem za koji nije odgovorna ni jedna ugovorna strana.

\(2\) U slučaju djelomične propasti ili oštećenja stvari, najmoprimac
može raskinuti ugovor ili zahtijevati sniženje najamnine.

##### Odsjek 9. UGOVOR O DOŽIVOTNOM UZDRŽAVANJU (UZ PRIJENOS IMOVINE NAKON SMRTI)

**Pojam**

Članak 579. (NN 155/23)

\(1\) Ugovorom o doživotnom uzdržavanju »(uz prijenos imovine nakon
smrti) (u daljnjem tekstu: ugovor o doživotnom uzdržavanju) obvezuje se
jedna strana (davatelj uzdržavanja) da će drugu stranu ili trećega
(primatelja uzdržavanja) uzdržavati do njegove smrti, a druga strana
izjavljuje da mu daje svu ili dio svoje imovine, s time da je stjecanje
stvari i prava odgođeno do trenutka smrti primatelja uzdržavanja.

\(2\) Ugovorom iz stavka 1. ovoga članka odredit će se sadržaj
uzdržavanja kojim se, među ostalim, određuje mjesto stanovanja
primatelja uzdržavanja (u njegovu stambenom prostoru, u stambenom
prostoru davatelja uzdržavanja, u specijaliziranoj ustanovi ili u drugom
odgovarajućem smještaju), obveza prehrane, njege i brige o zdravlju
primatelja uzdržavanja te zadovoljavanja njegovih ostalih osnovnih
životnih potreba, snošenje troška režija i pogreba primatelja
uzdržavanja.

\(3\) Ako nije drukčije ugovoreno, ugovorom o doživotnom uzdržavanju
obuhvaćene su i sve pripadnosti stvari ili prava koji su predmet toga
ugovora.

**Ograničenja i oblik ugovora**

Članak 580. (NN 155/23)

\(1\) Davatelj uzdržavanja može istodobno imati sklopljene ugovore o
doživotnom uzdržavanju i/ili ugovore o dosmrtnom uzdržavanju s najviše
tri primatelja uzdržavanja.

\(2\) Ugovor sklopljen suprotno stavku 1. ovoga članka je ništetan.

\(3\) Ugovor o doživotnom uzdržavanju mora biti sastavljen u pisanom
obliku te ovjeren od suca nadležnog suda ili potvrđen (solemniziran) po
javnom bilježniku ili sastavljen u obliku javnobilježničkog akta.

\(4\) Prije ovjere ili sastavljanja ugovora ovlaštena osoba iz stavka 3.
ovoga članka provjerit će u Registru ugovora o doživotnom i dosmrtnom
uzdržavanju broj primatelja uzdržavanja s kojima davatelj uzdržavanja
ima sklopljene ugovore o doživotnom uzdržavanju i/ili ugovore o
dosmrtnom uzdržavanju.

\(5\) Prilikom ovjere ili sastavljanja ugovora ovlaštena će osoba iz
stavka 3. ovoga članka ugovarateljima pročitati ugovor te će ih detaljno
i ugovarateljima razumljivim riječima upozoriti na prava i obveze koje
proizlaze iz ugovora. Ovlaštena će osoba provjeriti neposrednim
pitanjima jesu li obje ugovorne strane razumjele prava i obveze koje za
njih proizlaze iz ugovora.

**Registar ugovora o doživotnom i dosmrtnom uzdržavanju**

Članak 580.a (NN 155/23)

\(1\) Registar ugovora o doživotnom i dosmrtnom uzdržavanju (u daljnjem
tekstu: Registar) osnovat će i voditi Hrvatska javnobilježnička komora.

\(2\) U Registar se upisuju podaci o:

‒ sklopljenom ugovoru o doživotnom uzdržavanju ili ugovoru o dosmrtnom
uzdržavanju,

‒ izmjeni ugovora o doživotnom uzdržavanju ili ugovora o dosmrtnom
uzdržavanju,

‒ raskidu ugovora o doživotnom uzdržavanju ili ugovora o dosmrtnom
uzdržavanju,

‒ pokrenutom postupku radi izmjene, raskida, utvrđenja ništetnim ili
poništenja ugovora o doživotnom uzdržavanju ili ugovora o dosmrtnom
uzdržavanju,

‒ načinu pravomoćnog okončanja postupka radi izmjene, raskida, utvrđenja
ništetnim ili poništenja ugovora o doživotnom uzdržavanju ili ugovora o
dosmrtnom uzdržavanju,

‒ prestanku obveza po ugovoru o doživotnom uzdržavanju ili ugovoru o
dosmrtnom uzdržavanju ispunjenjem.

\(3\) Ovlaštena osoba iz članka 580. stavka 3. ovoga Zakona po službenoj
će dužnosti odmah upisati u Registar podatke o sklopljenom ugovoru o
doživotnom uzdržavanju ili ugovoru o dosmrtnom uzdržavanju, o izmjeni
ugovora o doživotnom uzdržavanju ili ugovora o dosmrtnom uzdržavanju te
o sporazumnom raskidu ugovora o doživotnom uzdržavanju ili ugovora o
dosmrtnom uzdržavanju.

\(4\) Sud prvog stupnja po službenoj će dužnosti odmah upisati u
Registar podatke o pokrenutom postupku radi izmjene, raskida, utvrđenja
ništetnim ili poništenja ugovora o doživotnom uzdržavanju ili ugovora o
dosmrtnom uzdržavanju.

\(5\) Sud prvog stupnja po službenoj će dužnosti upisati u Registar
podatke iz stavka 2. podstavka 5. ovoga članka u roku od 30 dana od
pravomoćnosti odluke ako protiv nje nije bio izjavljen pravni lijek
odnosno u roku od 30 dana od dostave pravomoćne odluke višeg suda. Sud
prvog stupnja po službenoj će dužnosti upisati u Registar izmjenu
podataka iz stavka 2. podstavka 5. ovoga članka u roku od 30 dana od
dostave pravomoćne odluke višeg suda o izvanrednom pravnom lijeku. Ako
sud prvog stupnja odlučuje o izvanrednom pravnom lijeku, po službenoj će
dužnosti upisati u Registar izmjenu podataka iz stavka 2. podstavka 5.
ovoga članka u roku od 30 dana od pravomoćnosti odluke o izvanrednom
pravnom lijeku.

\(6\) Davatelj uzdržavanja može predložiti da javni bilježnik u Registar
provede upis prestanka obveza po ugovoru o doživotnom uzdržavanju ili
ugovoru o dosmrtnom uzdržavanju ispunjenjem. Prijedlogu će priložiti
ugovor o doživotnom uzdržavanju ili ugovor o dosmrtnom uzdržavanju te
ispravu kojom se dokazuje smrt primatelja uzdržavanja određenu zakonom
kojim se uređuju državne matice.

\(7\) Ministar nadležan za poslove pravosuđa pravilnikom će propisati
sadržaj i način vođenja Registra, naknadu za upis te pravo na neposredan
pristup podacima iz Registra, kao i izdavanje potvrde o podacima iz
Registra.

**Upis u javnu knjigu**

Članak 581. (NN 155/23)

\(1\) Ako je predmet ugovora o doživotnom uzdržavanju nekretnina,
ovlaštena će osoba iz članka 580. stavka 3. ovoga Zakona dostaviti
ugovor o doživotnom uzdržavanju zemljišnoknjižnom sudu koji će upisati
zabilježbu ugovora o doživotnom uzdržavanju u zemljišnu knjigu.

\(2\) Ako je predmet ugovora o doživotnom uzdržavanju pokretnina ili
neko pravo za koje se vodi javni upisnik, ovlaštena će osoba iz članka
580. stavka 3. ovoga Zakona dostaviti ugovor o doživotnom uzdržavanju
tijelu koje vodi javni upisnik koje će upisati zabilježbu ili drugi
odgovarajući upis toga ugovora u taj javni upisnik.

**Odgovornost za dugove**

Članak 582.

Davatelj uzdržavanja ne odgovara poslije smrti primatelja uzdržavanja za
njegove dugove, ali može se ugovoriti da će on odgovarati za one njegove
dugove koji postoje u trenutku sklapanja ugovora prema određenim
vjerovnicima.

**Raskid ugovora o doživotnom uzdržavanju**

Članak 583.

\(1\) Ugovorne strane mogu sporazumno raskinuti ugovor o doživotnom
uzdržavanju i nakon što je počelo njegovo ispunjavanje.

\(2\) Ako prema ugovoru o doživotnom uzdržavanju strane žive zajedno, pa
se njihovi odnosi toliko poremete da zajednički život postane
nepodnošljiv, svaka strana može zahtijevati od suda da raskine ugovor.

\(3\) Svaka strana može zahtijevati raskid ugovora ako druga strana ne
ispunjava svoje obveze.

**Utjecaj promijenjenih okolnosti**

Članak 584. (NN 155/23)

\(1\) Na ugovor o doživotnom uzdržavanju primjenjuju se opće odredbe
ovoga Zakona o promijenjenim okolnostima.

\(2\) Sud može pravo primatelja uzdržavanja preinačiti u doživotnu rentu
ako to odgovara objema ugovornim stranama.

**Utjecaj smrti davatelja uzdržavanja na ugovor**

Članak 585. (NN 155/23)

\(1\) Umre li davatelj uzdržavanja prije primatelja uzdržavanja, njegova
prava i obveze iz ugovora prelaze na njegova bračnog druga i njegove
potomke koji su pozvani na nasljedstvo, ako oni na to pristanu.

\(2\) Pristanak iz stavka 1. ovoga članka daje se u pisanom obliku koji
je ovjerio sudac nadležnog suda ili potvrdio (solemnizirao) javni
bilježnik ili je sastavljen u obliku javnobilježničkog akta.

\(3\) Ne pristanu li na produženje ugovora o doživotnom uzdržavanju,
ugovor se raskida, a oni nemaju pravo zahtijevati naknadu za prije dano
uzdržavanje.

\(4\) Ako bračni drug i potomci davatelja uzdržavanja nisu u stanju
preuzeti ugovorne obveze, imaju pravo zahtijevati od primatelja
uzdržavanja naknadu za uzdržavanje koje je primatelj uzdržavanja dobio
od davatelja uzdržavanja.

\(5\) Sud će ovu naknadu odrediti po slobodnoj ocjeni, uzimajući pri
tome u obzir imovinske prilike primatelja uzdržavanja i osoba koje su
bile ovlaštene na produženje ugovora o doživotnom uzdržavanju.

##### Odsjek 10. UGOVOR O DOSMRTNOM UZDRŽAVANJU (UZ ISTODOBNI PRIJENOS IMOVINE)

**Pojam**

Članak 586.

\(1\) Ugovorom o dosmrtnom uzdržavanju obvezuje se jedna strana
(davatelj uzdržavanja) da će drugu stranu ili trećega (primatelja
uzdržavanja) uzdržavati do njegove smrti, a druga se strana obvezuje da
će mu za života prenijeti svu ili dio svoje imovine.

\(2\) Davatelj uzdržavanja stječe stvari ili prava koji su predmet
ugovora o dosmrtnom uzdržavanju kad mu, na temelju toga ugovora, te
stvari ili ta prava budu preneseni na zakonom predviđeni način
stjecanja.

**Pouka ugovarateljima**

Članak 586.a (NN 155/23)

Prilikom ovjere ili sastavljanja ugovora ovlaštena će osoba
ugovarateljima pročitati ugovor te će ih detaljno i ugovarateljima
razumljivim riječima upozoriti na prava i obveze koje proizlaze iz
ugovora, na trenutak prijenosa vlasništva, objasnit će ugovarateljima
razliku između ugovora o doživotnom uzdržavanju i ugovora o dosmrtnom
uzdržavanju te ukazati na prednosti osnivanja osobne služnosti i
pridržaja prava stvarnog tereta iz članka 587. ovoga Zakona. Ovlaštena
će osoba provjeriti neposrednim pitanjima jesu li obje ugovorne strane
razumjele prava i obveze koje za njih proizlaze iz ugovora.

**Osnivanje služnosti i pridržaj prava stvarnog tereta**

Članak 587. (NN 155/23)

\(1\) Ako primatelj uzdržavanja daje nekretninu, ugovorom će se na njoj
u njegovu korist osnovati služnost stanovanja, ako se tomu izričito ne
protivi.

\(2\) Ako primatelj uzdržavanja daje nekretninu, može odrediti da se u
njegovu korist na njoj osnuje stvarni teret uzdržavanja.

\(3\) Istodobno s uknjižbom prava vlasništva na temelju ugovora o
dosmrtnom uzdržavanju zemljišnoknjižni sud će po službenoj dužnosti
uknjižiti pravo služnosti iz stavka 1. ovoga članka u zemljišnoj knjizi.

**Utjecaj smrti davatelja uzdržavanja na ugovor**

Članak 588. (NN 155/23)

\(1\) Umre li davatelj uzdržavanja prije primatelja uzdržavanja, njegova
prava i obveze iz ugovora prelaze na njegove nasljednike, ako oni na to
pristanu.

\(2\) Pristanak iz stavka 1. ovoga članka daje se u pisanom obliku koji
je ovjerio sudac nadležnog suda ili potvrdio (solemnizirao) javni
bilježnik ili je sastavljen u obliku javnobilježničkog akta.

\(3\) Ne pristanu li na produženje ugovora o dosmrtnom uzdržavanju,
ugovor se raskida, a oni nemaju pravo zahtijevati naknadu za prije dano
uzdržavanje, te su dužni vratiti primatelju uzdržavanja ono što je na
temelju toga ugovora stekao davatelj uzdržavanja.

\(4\) Ako nasljednici davatelja uzdržavanja nisu u stanju vratiti ono
što je na temelju ugovora o dosmrtnom uzdržavanju stekao davatelj
uzdržavanja, dužne su primatelju uzdržavanja naknaditi vrijednost
stečenog.

\(5\) Ako nasljednici davatelja uzdržavanja nisu u stanju preuzeti
ugovorne obveze, oni imaju pravo zahtijevati naknadu za uzdržavanje koje
je primatelj uzdržavanja dobio od davatelja uzdržavanja, no dužni su
primatelju uzdržavanja vratiti ono što je davatelj uzdržavanja stekao na
temelju ugovora o dosmrtnom uzdržavanju.

\(6\) Sud će naknadu iz stavka 4. i 5. ovoga članka odrediti po
slobodnoj ocjeni, uzimajući pri tome u obzir imovinske prilike
primatelja uzdržavanja i osoba koje su bile ovlaštene na produženje
ugovora o dosmrtnom uzdržavanju, te prava koja primatelj uzdržavanja
ostvaruje na temelju stvarnog tereta.

**Odgovarajuća primjena odredaba ugovora o doživotnom uzdržavanju**

Članak 589.

Na ugovor o dosmrtnom uzdržavanju na odgovarajući se način primjenjuju
odredbe ovoga Zakona o ugovoru o doživotnom uzdržavanju.

##### Odsjek 11. UGOVOR O DJELU

**I. OPĆE ODREDBE**

**Pojam**

Članak 590.

Ugovorom o djelu izvođač se obvezuje obaviti određeni posao, kao što je
izrada ili popravak neke stvari, izvršenje kakva fizičkog ili umnog rada
i sl., a naručitelj se obvezuje platiti mu za to naknadu.

**Odnos prema kupoprodaji**

Članak 591.

\(1\) Ugovor kojim se jedna strana obvezuje izraditi određenu pokretnu
stvar od svog materijala smatra se u sumnji kupoprodajom.

\(2\) Ali ugovor ostaje ugovor o djelu ako se naručitelj obvezao dati
bitan dio materijala potreban za izradu stvari.

\(3\) U svakom slučaju ugovor se smatra ugovorom o djelu ako su
ugovaratelji imali na umu osobitu vrijednost izvođačeva rada.

**Kakvoća izvođačeva materijala**

Članak 592.

\(1\) Kad je ugovoreno da izvođač izradi stvar od svog materijala, a
nije određena kakvoća, izvođač je dužan dati materijal najmanje srednje
kakvoće.

\(2\) On odgovara naručitelju za kakvoću upotrijebljenog materijala isto
kao prodavatelj.

**II. NADZOR**

Članak 593.

Naručitelj ima pravo nadzora nad obavljanjem posla i davati upute kad to
odgovara naravi posla, a izvođač mu je to dužan omogućiti.

**III. SKLAPANJE UGOVORA NADMETANJEM**

**Poziv na nadmetanje o cijeni radova**

Članak 594.

\(1\) Poziv upućen određenom ili neodređenom broju osoba na nadmetanje
za izvršenje određenih radova, pod određenim uvjetima i uz određena
jamstva, obvezuje pozivatelja da sklopi ugovor o tim radovima s onim
koji ponudi najnižu cijenu, osim ako je tu obvezu isključio u pozivu na
nadmetanje.

\(2\) U slučaju isključenja obveze da se sklopi ugovor, poziv na
nadmetanje smatra se pozivom zainteresiranima da dostave ponude ugovora
pod objavljenim uvjetima.

**Poziv na nadmetanje za umjetničko ili tehničko rješenje**

Članak 595.

Poziv upućen određenom ili neodređenom broju osoba na nadmetanje za
umjetničko ili tehničko rješenje namjeravanih radova obvezuje
pozivatelja da pod uvjetima sadržanim u pozivu na nadmetanje sklopi
ugovor sa sudionikom u nadmetanju čije rješenje prihvati povjerenstvo
sastav kojega je unaprijed objavljen, osim ako je tu obvezu isključio u
pozivu na nadmetanje.

**IV. OBVEZE IZVOĐAČA**

**Nedostaci materijala i naloga**

Članak 596.

\(1\) Izvođač je dužan upozoriti naručitelja na nedostatke materijala
koji mu je naručitelj predao, a koje je primijetio ili je morao
primijetiti, inače će odgovarati za štetu.

\(2\) Ako je naručitelj zahtijevao da se stvar izradi od materijala na
čije mu je nedostatke izvođač ukazao, izvođač je dužan postupiti po
njegovu zahtjevu, osim ako je očito da materijal nije podoban za
naručeno djelo ili ako bi izrada od zahtijevanog materijala mogla
nanijeti štetu ugledu izvođača, u kojem slučaju izvođač može raskinuti
ugovor.

\(3\) Izvođač je dužan upozoriti naručitelja na nedostatke u njegovu
nalogu te na druge okolnosti za koje je znao ili je morao znati, koje
mogu biti značajne za naručeno djelo ili za njegovo izvršenje na
vrijeme, inače će odgovarati za štetu.

**Obveza izvršenja djela**

Članak 597.

\(1\) Izvođač je dužan izvršiti djelo kako je ugovoreno i po pravilima
struke.

\(2\) On je dužan izvršiti ga za određeno vrijeme, a ako ono nije
određeno, onda za vrijeme koje je razumno potrebno za takve poslove.

\(3\) On ne odgovara za zakašnjenje nastalo zbog toga što mu naručitelj
nije predao materijal na vrijeme, ili zbog toga što je tražio izmjene,
ili što mu nije isplatio dužni predujam i uopće za zakašnjenje nastalo
ponašanjem naručitelja.

**Raskid ugovora zbog odstupanja od ugovorenih uvjeta**

Članak 598.

\(1\) Ako se u tijeku izvršenja djela pokaže da se izvođač ne drži
uvjeta ugovora i uopće da ne radi kako bi trebalo, te da će izvršeno
djelo imati nedostatke, naručitelj može upozoriti izvođača na to i
odrediti mu primjeren rok da svoj rad uskladi sa svojim obvezama.

\(2\) Ako do isteka toga roka izvođač ne postupi po zahtjevu
naručitelja, ovaj može raskinuti ugovor i zahtijevati naknadu štete.

**Raskid ugovora prije roka**

Članak 599.

\(1\) Ako je izvršenje djela u određenom roku bitan sastojak ugovora, a
izvođač je u tolikom zakašnjenju sa započinjanjem ili završavanjem posla
da je očito da ga neće završiti u roku, naručitelj može raskinuti ugovor
i zahtijevati naknadu štete.

\(2\) On to pravo ima i onda kad rok nije bitan sastojak ugovora, ako
zbog takva zakašnjenja naručitelj očito ne bi imao interes za ispunjenje
ugovora.

**Povjeravanje izvršenja posla trećemu**

Članak 600.

\(1\) Ako iz ugovora ili naravi posla ne proizlazi što drugo, izvođač
nije dužan posao obaviti osobno.

\(2\) Izvođač i nadalje odgovara naručitelju za izvršenje posla i kad
posao ne obavi osobno.

**Odgovornost za suradnike**

Članak 601.

Izvođač odgovara za osobe koje su po njegovu nalogu radile na poslu koji
je preuzeo kao da ga je sam izvršio.

**Neposredan zahtjev izvođačevih suradnika prema naručitelju**

Članak 602.

Za naplatu svojih tražbina prema izvođaču njegovi se suradnici mogu
obratiti neposredno naručitelju i zahtijevati od njega da im isplati te
tražbine na teret iznosa koji u tom času duguje izvođaču.

**Predaja izrađene stvari naručitelju**

Članak 603.

\(1\) Izvođač je dužan naručitelju predati izrađenu ili popravljenu
stvar.

\(2\) Izvođač se oslobađa te obveze ako stvar koju je izradio ili
popravio propadne iz uzroka za koji on ne odgovara.

**V. ODGOVORNOST ZA NEDOSTATKE**

**Pregled izvršenog djela i obavijest**

Članak 604.

\(1\) Naručitelj je dužan pregledati izvršeno djelo čim je to po
redovitom tijeku stvari moguće i o nađenim nedostacima bez odgađanja
obavijestiti izvođača.

\(2\) Ako naručitelj na poziv izvođača da pregleda i primi izvršeni rad
to ne učini bez opravdanog razloga, smatra se da je rad primljen.

\(3\) Nakon pregleda i primanja izvršenog djela izvođač više ne odgovara
za nedostatke koji su se mogli opaziti uobičajenim pregledom, osim ako
je znao za njih, a nije ih pokazao naručitelju.

**Skriveni nedostaci**

Članak 605.

\(1\) Ako se kasnije pokaže neki nedostatak koji se nije mogao otkriti
uobičajenim pregledom, naručitelj se ipak može pozvati na njega, pod
uvjetom da o njemu obavijesti izvođača što prije, a najkasnije u roku od
mjesec dana od njegova otkrivanja.

\(2\) Istekom dviju godina od primitka obavljenog posla, naručitelj se
više ne može pozvati na nedostatke.

**Gubitak prava**

Članak 606.

\(1\) Naručitelj koji je izvođača na vrijeme obavijestio o nedostacima
izvršenog djela gubi svoja prava nakon isteka dvije godine od učinjene
obavijesti, osim ako je izvođačevom prijevarom bio spriječen da ih
ostvaruje.

\(2\) Ali i nakon isteka toga roka naručitelj ima pravo, ako je o
nedostacima pravodobno obavijestio izvođača, prigovorom protiv
izvođačeva zahtjeva za isplatu naknade istaknuti svoj zahtjev na
sniženje naknade i naknadu štete.

**Kad izvođač gubi prava**

Članak 607.

Izvođač se ne može pozvati na neku odredbu o odgovornosti za nedostatke
kad se nedostatak odnosi na činjenice koje su mu bile poznate, ili mu
nisu mogle ostati nepoznate, a nije ih priopćio naručitelju.

**Pravo zahtijevati uklanjanje nedostataka**

Članak 608.

\(1\) Naručitelj koji je uredno obavijestio izvođača da obavljeno djelo
ima neki nedostatak može zahtijevati od njega da nedostatak otkloni, i
za to mu odrediti primjeren rok.

\(2\) On ima pravo i na naknadu štete koju trpi zbog toga.

\(3\) Ako uklanjanje nedostatka zahtijeva pretjerane troškove, izvođač
može odbiti da ga izvrši, ali u tom slučaju naručitelju pripada, po
njegovu izboru, pravo na sniženje naknade ili raskid ugovora te pravo na
naknadu štete.

**Raskid ugovora zbog većeg nedostatka**

Članak 609.

Kad obavljeni posao ima takav nedostatak koji djelo čini neuporabljivim
ili je obavljen u suprotnosti s izričitim uvjetima ugovora, naručitelj
može, ne tražeći prethodno otklanjanje nedostatka, raskinuti ugovor i
zahtijevati naknadu štete.

**Prava naručitelja u slučaju manjih nedostataka**

Članak 610.

\(1\) Kad obavljeni posao ima nedostatak zbog kojega djelo nije
neuporabljivo, odnosno kad posao nije obavljen u suprotnosti s izričitim
uvjetima ugovora, naručitelj je dužan dopustiti izvođaču da nedostatak
otkloni.

\(2\) Naručitelj može odrediti izvođaču primjeren rok za otklanjanje
nedostataka.

\(3\) Ako izvođač ne otkloni nedostatak do isteka toga roka, naručitelj
može, po svom izboru, otkloniti nedostatak na račun izvođača ili sniziti
naknadu, ili raskinuti ugovor.

\(4\) Kad je riječ o neznatnom nedostatku, naručitelj se ne može
koristiti pravom na raskid ugovora.

\(5\) U svakom slučaju on ima pravo i na naknadu štete.

**Sniženje naknade**

Članak 611.

Naknada se snižava u razmjeru između vrijednosti djela bez nedostatka u
vrijeme sklapanja ugovora i vrijednosti koju bi imalo u to vrijeme djelo
s nedostatkom.

**VI. OBVEZE NARUČITELJA**

**Primanje djela**

Članak 612.

Naručitelj je dužan primiti djelo obavljeno prema odredbama ugovora i
pravilima struke.

**Određivanje i isplata naknade**

Članak 613.

\(1\) Naknada se određuje ugovorom, ako nije određena obvezatnom tarifom
ili kojim drugim obvezatnim aktom.

\(2\) Ako naknada nije određena, utvrdit će je sud prema vrijednosti
djela, prema normalno potrebnom vremenu za takav posao te prema
uobičajenoj naknadi za tu vrstu posla.

\(3\) Naručitelj nije dužan isplatiti naknadu prije nego što je
pregledao djelo i odobrio ga, osim ako je drukčije određeno.

\(4\) Isto vrijedi ako je ugovoreno obavljanje i predaja djela u
dijelovima.

**Proračun s izričitim jamstvom**

Članak 614.

\(1\) Ako je naknada ugovorena na temelju proračuna s izričitim jamstvom
izvođača za njegovu točnost, on ne može zahtijevati povećanje naknade
čak i ako je u posao uložio više rada i ako je obavljanje posla
zahtijevalo veće troškove nego što je bilo predviđeno.

\(2\) Ovim se ne isključuje primjena pravila o raskidu i izmjeni ugovora
zbog promijenjenih okolnosti.

\(3\) Ako je naknada ugovorena na temelju proračuna bez izričitog
jamstva izvođača za njegovu točnost, pa se u tijeku rada prekoračenje
proračuna pokaže neizbježnim, izvođač mora o tome bez odgađanja
obavijestiti naručitelja, inače gubi pravo na povećane troškove.

**VII. RIZIK**

**Kad je izvođač dao materijal**

Članak 615.

\(1\) Kad je izvođač dao materijal za izradu stvari, a stvar bude
oštećena ili propadne iz bilo kojega uzroka prije predaje naručitelju,
rizik snosi izvođač, te nema pravo na naknadu za dani materijal, a ni na
naknadu za svoj rad.

\(2\) Ako je naručitelj pregledao obavljeno djelo i odobrio ga, smatra
se da mu je stvar predana, a da je kod izvođača ostala na čuvanju.

\(3\) Ako je naručitelj pao u zakašnjenje zbog neprimanja ponuđene
stvari, rizik slučajne propasti ili oštećenja stvari prelazi na njega.

**Kad je naručitelj dao materijal**

Članak 616.

\(1\) Rizik slučajne propasti ili oštećenja stvari snosi naručitelj ako
je on dao materijal za njezinu izradu.

\(2\) U tom slučaju izvođač ima pravo na naknadu samo ako je stvar
propala ili bila oštećena nakon dolaska naručitelja u zakašnjenje, ili
ako se naručitelj nije odazvao njegovu urednu pozivu da stvar pregleda.

**Rizik u slučaju predaje po dijelovima**

Članak 617.

Ako je ugovoreno da će naručitelj obavljati pregled i primanje pojedinih
dijelova kako budu izrađeni, izvođač ima pravo na naknadu za izradu
dijelova što ih je naručitelj pregledao i odobrio, čak i ako bi oni
nakon toga propali kod njega bez njegove krivnje.

**VIII. PRAVO ZADRŽANJA**

Članak 618.

Radi osiguranja naplate naknade za rad i naknade za utrošeni materijal
te ostalih tražbina po osnovi ugovora o djelu, izvođač ima pravo
zadržanja na stvarima što ih je napravio ili popravio te na ostalim
predmetima koje mu je predao naručitelj u vezi s njegovim radom.

**IX. PRESTANAK UGOVORA**

**Raskid ugovora voljom naručitelja**

Članak 619.

Sve dok naručeno djelo nije dovršeno naručitelj može raskinuti ugovor
kad god hoće, ali je u tom slučaju dužan isplatiti izvođaču ugovorenu
naknadu, umanjenu za iznos troškova koje ovaj nije imao, a koje bi inače
imao da ugovor nije raskinut, a i za iznos zarade što ju je ostvario na
drugoj strani ili što ju je namjerno propustio ostvariti.

##### Odsjek 12. UGOVOR O GRAĐENJU

**I. OPĆE ODREDBE**

**Pojam**

Članak 620.

\(1\) Ugovorom o građenju izvođač se obvezuje prema određenom projektu
izgraditi u ugovorenom roku određenu građevinu na određenom zemljištu,
ili na takvom zemljištu, odnosno na postojećoj građevini izvesti kakve
druge građevinske radove, a naručitelj se obvezuje isplatiti mu za to
određenu cijenu.

\(2\) Ugovor o građenju mora biti sklopljen u pisanom obliku.

[Posebne uzance u građenju](https://www.zakon.hr/cms.htm?id=50653)

**Građevina**

Članak 621.

Pod »građevinom« razumijevaju se zgrade, brane, mostovi, tuneli,
vodovodi, kanalizacije, ceste, željezničke pruge, bunari i ostale
građevine čija izrada zahtijeva veće i složenije radove.

**Nadzor**

Članak 622.

Izvođač je dužan omogućiti naručitelju stalan nadzor nad radovima i
kontrolu količine, kakvoće i sukladnosti ugrađenih proizvoda.

**Odstupanje od projekta**

Članak 623.

\(1\) Za svako odstupanje od projekta, odnosno ugovorenih radova izvođač
mora imati pisanu suglasnost naručitelja.

\(2\) On ne može zahtijevati povećanje ugovorene cijene za radove što ih
je izveo bez takve suglasnosti.

**Hitni nepredviđeni radovi**

Članak 624.

\(1\) Nepredviđene radove izvođač može izvesti i bez prethodne
suglasnosti naručitelja ako zbog njihove hitnosti nije mogao pribaviti
tu suglasnost.

\(2\) Nepredviđeni radovi iz stavka 1. ovoga članka su radovi koje je
nužno izvesti:

-- radi osiguranja stabilnosti građevine, sprječavanja opasnosti za
život i zdravlje ljudi, okoliš, prirodu, druge građevine i stvari ili
stabilnost tla na okolnom zemljištu a izazvana je izvanrednim i
neočekivanim događajima,

-- radi sprječavanja nastanka štete uslijed tih događaja, te

-- po naredbi mjerodavnog tijela javne vlasti.

\(3\) Izvođač je dužan o tim pojavama i poduzetim mjerama bez odgađanja
izvijestiti naručitelja.

\(4\) Izvođač ima pravo na pravičnu naknadu za nepredviđene radove koji
su morali biti izvedeni.

\(5\) Naručitelj može raskinuti ugovor ako bi zbog tih radova ugovorena
cijena morala biti znatno povećana, o čemu je dužan bez odgađanja
obavijestiti izvođača.

\(6\) U slučaju raskida ugovora naručitelj je dužan isplatiti izvođaču
odgovarajući dio cijene za već izvedene radove, a i pravičnu naknadu za
učinjene nužne troškove.

**Cijena radova**

Članak 625.

Cijena radova može se odrediti po jedinici mjere ugovorenih radova
(jedinična cijena) ili u ukupnom iznosu za cijelu građevinu (ukupno
ugovorena cijena).

**Izmjena cijene**

Članak 626.

\(1\) Ako ugovorom glede izmjene cijene nije predviđeno što drugo,
izvođač koji je svoju obvezu ispunio u predviđenom roku može zahtijevati
povećanje cijene radova ako su se u vremenu između sklapanja ugovora i
njegova ispunjenja, a bez njegova utjecaja, povećale cijene elemenata na
temelju kojih je određena cijena radova, tako da bi ta cijena trebala
biti veća za više od dva postotka.

\(2\) U slučaju da izvođač svojom krivnjom nije izveo radove u roku
predviđenom ugovorom, on može zahtijevati povećanje cijene radova ako su
se u vremenu između sklapanja ugovora i dana kad su radovi prema ugovoru
trebali biti završeni, a bez njegova utjecaja, povećale cijene elemenata
na temelju kojih je određena cijena radova, tako da bi ona, prema novim
cijenama tih elemenata, trebala biti veća za više od pet postotaka.

\(3\) U oba slučaja izvođač može zahtijevati samo razliku u cijeni
radova koja prelazi dva, odnosno pet postotaka.

\(4\) Izvođač se ne može pozivati na povećanje cijena elemenata na
temelju kojih je određena cijena radova ako je do povećanja cijene došlo
nakon njegova dolaska u zakašnjenje.

**Odredba o nepromjenljivosti cijena**

Članak 627.

\(1\) Ako je ugovoreno da se cijena radova neće mijenjati u slučaju da
se nakon sklapanja ugovora povećaju cijene elemenata na temelju kojih je
ona određena, izvođač može, usprkos takvoj odredbi ugovora, zahtijevati
izmjenu cijene radova ako su se cijene elemenata, a bez njegova
utjecaja, povećale u tolikoj mjeri da bi cijena radova trebala biti veća
za više od deset postotaka.

\(2\) Ali i u tom slučaju izvođač može zahtijevati samo razliku u cijeni
koja prelazi deset postotaka, osim ako je do povećanja cijene elemenata
došlo poslije njegova dolaska u zakašnjenje.

**Raskid ugovora zbog povećane cijene**

Članak 628.

\(1\) Ako bi ugovorena cijena morala biti znatno povećana, naručitelj
može raskinuti ugovor.

\(2\) U slučaju raskida ugovora naručitelj je dužan isplatiti izvođaču
odgovarajući dio ugovorene cijene za do tada izvedene radove te pravičnu
naknadu za učinjene nužne troškove.

**Pravo naručitelja na sniženje ugovorene cijene**

Članak 629.

\(1\) Ako su se u vremenu između sklapanja ugovora i ispunjenja obveze
izvođača cijene elemenata na temelju kojih je određena cijena radova
snizile za više od dva postotka, a radovi su izvedeni u ugovorenom roku,
naručitelj ima pravo tražiti odgovarajuće sniženje ugovorene cijene
radova iznad toga postotka.

\(2\) Ako je ugovorena nepromjenljivost cijene radova, a oni su izvedeni
u ugovorenom roku, naručitelj ima pravo na sniženje ugovorene cijene u
slučaju da su se cijene elemenata na temelju kojih je određena cijena
smanjile za toliko da bi cijena bila niža za više od deset postotaka, i
to za razliku u cijeni preko deset postotaka.

\(3\) U slučaju zakašnjenja izvođača radova naručitelj ima pravo na
razmjerno sniženje cijene radova za svako sniženje cijene elemenata na
temelju kojih je cijena radova određena.

**II. UGOVOR O GRAĐENJU S ODREDBOM »KLJUČ U RUKE«**

Članak 630.

\(1\) Ako ugovor o građenju sadrži odredbu »ključ u ruke« ili neku drugu
sličnu odredbu, izvođač se samostalno obvezuje izvesti sve radove
potrebne za izgradnju i uporabu građevine.

\(2\) Ugovorom iz stavka 1. ovoga članka mogu biti obuhvaćeni i poslovi
projektiranja.

\(3\) Ugovorena cijena obuhvaća i vrijednost svih nepredviđenih radova i
viškova radova, a isključuje utjecaj manjkova radova na ugovorenu
cijenu, pod pretpostavkom da nije došlo do izmjene opsega ugovorenih
radova na temelju sporazuma ugovornih strana ili iz razloga za koje
odgovara naručitelj.

\(4\) Ako u ugovoru »ključ u ruke« sudjeluje kao ugovorna strana više
izvođača, njihova odgovornost prema naručitelju je solidarna.

**III. ODGOVORNOST ZA NEDOSTATKE**

** Primjena pravila ugovora o djelu**

Članak 631.

Ako u sljedećim odredbama nije drukčije određeno, na odgovornost za
nedostatke građevine primjenjuju se odgovarajuće odredbe ugovora o
djelu.

**Prijelaz prava iz odgovornosti za nedostatke**

Članak 632.

Prava naručitelja prema izvođaču zbog nedostatka građevine prelaze i na
sve kasnije stjecatelje građevine ili njezina dijela, ali s tim da
kasnijim stjecateljima ne teče novi rok za obavijest i tužbu, već im se
uračunava rok prednika.

**IV. ODGOVORNOST ZA BITNE ZAHTJEVE ZA GRAĐEVINU**

**U čemu se sastoji**

Članak 633.

\(1\) Izvođač odgovara za nedostatke građevine koji se tiču ispunjavanja
zakonom određenih bitnih zahtjeva za građevinu ako se ti nedostaci
pokažu za vrijeme od deset godina od predaje i primitka radova.

\(2\) Izvođač odgovara i za nedostatke zemljišta na kojem je podignuta
građevina, koji bi se pokazali za vrijeme od deset godina od predaje i
primitka radova, osim ako elaboratom o geotehničkim istražnim radovima
ili drugom odgovarajućom ispravom nije utvrđeno da je zemljište podobno
za građenje, a tijekom građenja se nisu pojavile okolnosti koje dovode u
sumnju osnovanost navedenih isprava.

\(3\) Isto vrijedi i za projektanta ako nedostatak građevine ili
zemljišta potječe od nekog nedostatka u projektu.

\(4\) Isto vrijedi i za osobu koja obavlja nadzor ako nedostatak
građevine ili zemljišta potječe od nekog nedostatka u provedbi nadzora.

\(5\) Oni su odgovorni ne samo prema naručitelju nego i svakom drugom
stjecatelju građevine.

\(6\) Ova njihova odgovornost ne može se ugovorom isključiti ni
ograničiti.

**Dužnost obavješćivanja i gubitak prava**

Članak 634.

\(1\) Naručitelj ili drugi stjecatelj dužan je o nedostacima
obavijestiti izvođača, projektanta ili osobu koja obavlja nadzor u roku
od šest mjeseci otkad je nedostatak utvrdio, inače gubi pravo da se na
nj pozove.

\(2\) Pravo naručitelja ili drugog stjecatelja prema izvođaču, odnosno
projektantu po osnovi njihove odgovornosti za nedostatke prestaje za
godinu dana računajući od dana kad je naručitelj, odnosno stjecatelj
obavijestio projektanta, odnosno izvođača o nedostatku.

**Smanjenje i isključenje odgovornosti**

Članak 635.

\(1\) Izvođač se ne oslobađa odgovornosti ako je pri izvođenju određenih
radova postupao po zahtjevima naručitelja.

\(2\) Ali ako je prije izvršenja određenog rada po zahtjevu naručitelja
upozorio ovoga na opasnost od štete, njegova odgovornost se smanjuje, a
prema okolnostima konkretnog slučaja može se i isključiti.

**Regresi**

Članak 636.

\(1\) Kad su za štetu odgovorni izvođač, projektant i osoba koja obavlja
nadzor, odgovornost svakog od njih određuje se razmjerno njihovoj
krivnji.

\(2\) Projektant kojem je povjeren i nadzor nad izvođenjem planiranih
radova odgovara i za nedostatke u izvedenim radovima nastale krivnjom
izvođača, ako ih je mogao opaziti savjesnim nadgledanjem radova, ali ima
pravo zahtijevati od izvođača odgovarajuću naknadu.

\(3\) Osoba koja obavlja nadzor odgovara i za nedostatke u izvedenim
radovima nastale krivnjom izvođača, ako ih je mogla opaziti savjesnim
nadziranjem radova, ali ima pravo zahtijevati od izvođača odgovarajuću
naknadu.

\(4\) Izvođač koji je naknadio štetu nastalu zbog nedostatka u izvedenim
radovima ima pravo zahtijevati naknadu od projektanta u mjeri u kojoj
nedostaci u izvedenim radovima potječu od nedostataka u projektu.

\(5\) Izvođač koji je naknadio štetu nastalu zbog nedostatka u izvedenim
radovima ima pravo zahtijevati naknadu od osobe koja je nadzirala
izvođenje radova u mjeri u kojoj nedostaci u izvedenim radovima potječu
od nedostataka u provedbi nadzora.

\(6\) Kad je za nedostatak odgovorna osoba kojoj je izvođač bio povjerio
obavljanje jednog dijela posla, izvođač je, ako namjerava od nje
zahtijevati naknadu, mora obavijestiti o postojanju nedostatka u roku od
dva mjeseca računajući od dana kad je on sam obaviješten od naručitelja
o istom nedostatku.

##### Odsjek 13. UGOVOR O ORTAŠTVU

**I. OPĆE ODREDBE**

**Pojam**

Članak 637.

\(1\) Ugovorom o ortaštvu uzajamno se obvezuju dvije ili više osoba
uložiti svoj rad i/ili imovinu radi postizanja zajedničkog cilja.

\(2\) Ortaštvo je zajednica osoba i dobara bez pravne osobnosti.

**II. IMOVINA ORTAŠTVA**

**Sastav imovine**

Članak 638.

\(1\) Imovinu ortaštva čine ulozi ortaka (glavnica) te imovina stečena
poslovanjem ortaštva.

\(2\) U imovinu ortaštva ulaze i naknade za uništene, oštećene ili
oduzete stvari koje pripadaju imovini ortaštva.

\(3\) Imovina ortaštva zajednička je imovina ortaka.

\(4\) Imovina ortaka koja kao ulog nije unesena u zajedničku imovinu
ostaje njegova posebna, od zajedničke odvojena imovina.

**Ulog**

Članak 639.

\(1\) Ulog se može sastojati u stvarima, pravima, novcu, radu i drugim
dobrima.

\(2\) Ako se ulaže cijela imovina, pod njom se razumijeva samo sadašnja
imovina, ali ako ugovor obuhvaća i buduću imovinu, pod njom se
razumijeva samo stečena, a ne i naslijeđena imovina, osim ako su obje
izrijekom ugovorene.

\(3\) Ugovor koji se odnosi na ulaganje samo sadašnje ili samo buduće
imovine nije valjan bez popisa i opisa dijelova koji u nju ulaze.

\(4\) Ortak koji se obvezao uložiti samo svoj rad ima pravo na udio u
dobiti, ali ne i na udio u glavnici ortaštva, osim ako je vrijednost
njegova rada, procijenjena u novcu, uključena u glavnicu.

**Veličina uloga**

Članak 640.

\(1\) Ako nije drukčije ugovoreno, ortaci su obvezni na jednake uloge.

\(2\) Ortak nije obvezan na naknadno povećanje ugovorenog uloga, ali ako
se zbog promijenjenih okolnosti zajednički cilj ne bi mogao postići bez
povećanja uloga, ortak koji ne pristaje na povećanje može istupiti iz
ortaštva, a može ga se iz njega i isključiti.

\(3\) Svi su ortaci, u pravilu, dužni jednako sudjelovati u ostvarivanju
zajedničkog cilja, bez obzira na vrstu i veličinu njihovih uloga.

**Unošenje uloga u imovinu ortaštva**

Članak 641.

\(1\) Stvari i prava koji čine ulog postaju imovinom ortaštva na temelju
ugovora o ortaštvu na način propisan za stjecanje pojedinih imovinskih
prava.

\(2\) Ortak odgovara za materijalne i pravne nedostatke svog uloga.

\(3\) Glede snošenja rizika za slučajnu propast ili oštećenje stvari i
glede odgovornosti za nedostatke stvari na odgovarajući se način
primjenjuju odredbe o zakupu, ako se stvar daje na korištenje, a odredbe
o kupoprodaji, ako se ulaže vlasništvo stvari.

\(4\) Kad se ulažu novac i stvari procijenjene u novcu, u dvojbi se
smatra da se daju u vlasništvo.

\(5\) Ortak ne može raspolagati svojim udjelom niti pojedinim stvarima i
pravima iz zajedničke imovine, niti može zahtijevati njezinu diobu.

\(6\) Ali ortak može raspolagati s pravom na naknadu izdataka koje je
imao u obavljanju poslova ortaštva, ako dospijevaju prije prestanka
ortaštva, na kamate koje mu pripadaju za predujmljeni novac i na isplatu
onoga što će mu pripasti po prestanku ortaštva.

**III. POSLOVODSTVO I ZASTUPANJE**

**Zajedničko poslovodstvo**

Članak 642.

\(1\) Pravo na vođenje poslova ortaštva pripada zajednički svim
ortacima.

\(2\) Odluke u vođenju poslova ortaštva donose se primjenom propisa o
upravljanju stvarju u suvlasništvu.

\(3\) Ortak koji ulaže samo svoj rad, a koji nije uključen u glavnicu,
sudjeluje kod donošenja odluka, ali bez prava glasa.

**Prijenos poslovodstva, zastupanje, zabrana konkurencije**

Članak 643.

\(1\) Kad je ugovorom o ortaštvu ovlaštenje na vođenje poslova preneseno
na jednog ili više ortaka, tada se oni smatraju opunomoćenicima.

\(2\) Ako je ovlaštenje na vođenje poslova preneseno na više ortaka, na
odgovarajući se način primjenjuje odredba članka 642. stavka 2. ovoga
Zakona, ali ako je ugovorom o ortaštvu određeno da svaki od njih može
sam poduzimati poslove, svaki se od ostalih ortaka ovlaštenih na vođenje
poslova može usprotiviti poduzimanju posla u kojem se slučaju
namjeravani posao ne može poduzeti.

\(3\) Na prava i obveze ortaka kojima je povjereno vođenje poslova
ortaštva na odgovarajući se način primjenjuju i odredbe ovoga Zakona o
nalogu, ako ugovorom o ortaštvu nije drukčije određeno.

\(4\) Nijedan ortak nema pravo povjeriti vođenje poslova ortaštva trećoj
osobi, niti koga primiti u ortaštvo, a ni poduzeti posao kojim bi se,
radi svoje posebne koristi, ugrozilo postizanje zajedničkog cilja ili
nanijela šteta ortaštvu.

**Polaganje računa**

Članak 644.

\(1\) Ortaci kojima je povjereno poslovodstvo dužni su uredno voditi
poslovne knjige i polagati račun o stanju zajedničke imovine te svim
prihodima i rashodima.

\(2\) Prije nego se dovrši posao, ne može se zahtijevati zaključni
obračun i podjela dobiti i gubitka, ali ako se radi o dugoročnim
poslovima koji donose godišnji prihod, ortaci mogu zahtijevati polaganje
računa i podjelu dobiti po proteku svake poslovne godine.

\(3\) Ortak koji je pristao na podnošenje samo zaključnog obračuna ili
se odrekao prava zahtijevati polaganje računa može, ako dokaže nepošteno
vođenje poslova, zahtijevati polaganje računa za dovršene i započete
poslove.

\(4\) Ostali ortaci dužni su ortaku koji vodi poslove nadoknaditi
izdatke koje je pri tome učinio kao i štetu koju pretrpi zbog rizika
koji su s time neposredno u vezi.

\(5\) Za predujmljeni novac ortak ima pravo na kamate od dana kad ga je
predujmio pa do isplate.

\(6\) Ortak koji vodi poslove ortaštva nema pravo na posebnu nagradu za
osobno uloženi trud u vođenju tih poslova.

**Pravo nadzora**

Članak 645.

\(1\) Ortaci koji su povjerili poslovodstvo jednom ili nekolicini
ortaka, zadržavaju pravo osobnog nadzora nad poslovanjem ortaštva koje
uključuje pravo zahtijevati izvješće o poslovima ortaštva i pravo uvida
u poslovne knjige i druge isprave.

\(2\) Isključenje ili ograničenje prava ortaka iz stavka 1. ovoga članka
je bez učinka ako se može osnovano posumnjati da poslovi ortaštva nisu
uredno vođeni.

**Oduzimanje ovlaštenja i otkaz poslovodstva**

Članak 646.

\(1\) Ovlaštenje na vođenje poslova preneseno na jednog ili više ortaka,
ako ugovorom o ortaštvu nije drukčije određeno, može se jednoglasnom
odlukom ostalih ortaka oduzeti zbog grube povrede povjerene dužnosti,
nesposobnosti za uspješno vođenje poslova ili drugih važnih razloga.

\(2\) Ortak može otkazati povjereno mu poslovodstvo ako za to ima
opravdan razlog.

\(3\) U slučaju otkaza odgovarajuće se primjenjuju odredbe ovoga Zakona
o nalogu koje se odnose na otkaz nalogoprimca.

**IV. ODNOS PREMA TREĆIMA**

**Sklapanje pravnih poslova**

Članak 647.

\(1\) Ortak ne može pravnim poslom s trećom osobom pravovaljano obvezati
ortaštvo bez izričitog ili prešutnog pristanka ostalih ortaka ili
njihovih opunomoćenika.

\(2\) Položaj trećega može imati i ortak koji je u ortaštvu samo s
dijelom svoje imovine, a s preostalim dijelom samostalno sudjeluje u
pravnom prometu.

**Tražbine i dugovanja ortaštva**

Članak 648.

\(1\) Ako ugovorom o ortaštvu nije drukčije određeno, tražbine ortaštva
pripadaju svim ortacima zajedno.

\(2\) Ortak može zahtijevati od dužnika da obvezu ispuni svim ortacima
zajedno, a samo njemu ako je od svih ostalih ortaka ovlašten primiti
ispunjenje.

\(3\) Dužnik može ispuniti obvezu prema ortaštvu ortaku kojega sam
izabere, sve dok svi ortaci ili neki od njih ne zahtijevaju ispunjenje.

\(4\) Ako s vjerovnikom nije drukčije ugovoreno, za obveze ortaštva
solidarno odgovaraju svi ortaci.

\(5\) Treći kao dužnik ortaštva ne može staviti u prijeboj tražbinu koju
ima prema nekome od ortaka s tražbinama koje pripadaju ortaštvu.

\(6\) Prigovor da tražbina pripada imovini ortaštva ne može se istaknuti
prema dužniku koji to nije znao, niti mu je moralo biti poznato.

**V. ODGOVORNOST ZA ŠTETU**

**Odgovornost za štetu i nedopuštenost prijeboja**

Članak 649.

\(1\) Ortak odgovara za štetu koju nanese ortaštvu, osim ako dokaže da
je šteta nastala bez njegove krivnje.

\(2\) Nije dopušten prijeboj štete s korišću koju je ortak inače
pribavio ortaštvu, osim kad su šteta i korist nastale istim samovlasno
poduzetim poslom.

**VI. DOBIT I GUBITAK**

**Pojam**

Članak 650.

\(1\) Dobit je onaj dio imovine ortaštva koji preostane nakon odbitka
vrijednosti uloga, zajedničkih dugova i troškova.

\(2\) Gubitak nastaje kad imovina ortaštva padne ispod vrijednosti
uloga.

**Udjeli u dobiti i gubitku**

Članak 651.

\(1\) Ako udjeli ortaka u dobiti i gubitku nisu utvrđeni ugovorom o
ortaštvu, svaki ortak ima, neovisno o vrsti i veličini uloga, jednak
udio u dobiti i gubitku.

\(2\) Ako je određen samo udio u dobiti, ili samo u gubitku, u dvojbi to
utanačenje vrijedi za dobit i za gubitak.

**VII. ISTUP I ISKLJUČENJE ORTAKA**

**Istup iz ortaštva**

Članak 652.

\(1\) Ugovor o ortaštvu sklopljen na neodređeno vrijeme ortak može
otkazati u svako doba, osim u nevrijeme ili na štetu ostalih ortaka.

\(2\) Isto vrijedi za ortaštvo koje je nakon isteka određenog vremena
prešutno nastavljeno, kao i za ortaštvo osnovano za trajanja života
ortaka.

\(3\) Ugovor o ortaštvu sklopljen na određeno vrijeme može se otkazati
prije isteka toga vremena samo iz važnih razloga, a osobito zbog povrede
bitne obveze iz ugovora o ortaštvu koju, namjerno ili iz krajnje
nepažnje, učini drugi ortak, zbog nemogućnosti ispunjenja takve obveze
ili smrti, odnosno istupa ortaka od kojega je poglavito zavisilo
obavljanje poslova ortaštva.

\(4\) Ortak koji otkaže suprotno odredbama iz stavka 1. i 2. ovoga
članka, odgovara ostalim ortacima za štetu koja zbog toga nastane.

\(5\) Vjerovnik koji je postigao pljenidbu udjela u imovini ortaka, može
otkazati ortaštvo i bez pridržavanja otkaznog roka.

\(6\) Za vrijeme trajanja ortaštva vjerovnik ne može ostvarivati prava
ortaka iz ugovora o ortaštvu, osim prava na udio u dobiti.

\(7\) Ništetna je odredba ugovora kojom se isključuje ili ograničuje
pravo ortaka na otkaz ugovora o ortaštvu.

**Isključenje ortaka**

Članak 653.

\(1\) Ortak se može isključiti iz ortaštva ako za to postoje važni
razlozi, a osobito zbog povrede bitne obveze iz ugovora o ortaštvu, pada
pod stečaj, potpunog ili djelomičnog oduzimanja poslovne sposobnosti ili
gubitka povjerenja zbog učinjenog kažnjiva djela.

\(2\) Odluku o isključenju, ako nije drukčije ugovoreno, donose ostali
ortaci jednoglasno.

**Učinak istupa i isključenja**

Članak 654.

\(1\) Učinak istupa i isključenja nastupa danom izjave o otkazu, odnosno
danom priopćenja odluke o isključenju, pa i onda kad su bili osporeni, a
zatim potvrđeni kao pravovaljani.

\(2\) Ortak koji je otkazao ugovor o ortaštvu ili je iz ortaštva
isključen sudjeluje u dobiti i gubitku nastalima do dana otkaza, odnosno
isključenja.

\(3\) Ortak sudjeluje u dobiti i u gubitku i iz onih poslova koji u
vrijeme njegova izlaska iz ortaštva još nisu bili okončani i koje su
ostali ortaci ovlašteni privesti kraju onako kako je to za njih
najpovoljnije.

\(4\) Ortak koji je izašao iz njega ima pravo po proteku svake poslovne
godine zahtijevati obračun o poslovima koji su u međuvremenu privedeni
kraju, o isplatama koje mu na temelju toga pripadaju i o stanju poslova
koji još nisu okončani.

\(5\) Udio ortaka iz stavka 1. ovoga članka u imovini ortaštva prirasta
ostalim ortacima, a ovi su dužni vratiti mu stvari koje je dao ortaštvu
na korištenje, osloboditi ga zajedničkih obveza, odnosno dati mu
primjereno osiguranje ako te obveze još nisu dospjele i isplatiti mu ono
što bi dobio od zajedničke imovine kad bi u vrijeme njegova istupa,
odnosno isključenja ortaštvo prestalo.

\(6\) Ako zajednička imovina nije dovoljna da se njome pokriju
zajedničke obveze i ulozi, ortak koji je izašao iz njega dužan je
razmjerno njegovu udjelu u ortaštvu ostalim ortacima nadoknaditi taj
gubitak.

\(7\) Ostala prava i obveze ortaka iz stavka 1. ovoga članka utvrđuju se
prema odredbama o diobi zajedničke imovine ortaštva u slučaju njegova
prestanka.

**VIII. PRESTANAK ORTAŠTVA**

**Razlozi prestanka**

Članak 655.

Ortaštvo prestaje:

1\. ostvarenjem cilja ortaštva ili ako njegovo ostvarenje postane
nemogućim,

2\. protekom vremena na koje je sklopljen ugovor o ortaštvu,

3\. propašću zajedničke imovine,

4\. sporazumom ortaka,

5\. smrću, odnosno prestankom postojanja te istupom i isključenjem
ortaka, ako ortaštvo čine dva ortaka,

6\. odlukom suda u slučaju prestanka ortaštva iz važnog razloga.

**Nasljeđivanje prava i obveza ortaka**

Članak 656.

\(1\) Prava i obveze ortaka u pravilu ne prelaze na njegove nasljednike.

\(2\) Nasljednici ortaka dužni su o njegovoj smrti bez odgađanja
obavijestiti ostale ortake i poduzeti mjere za zaštitu njihovih
interesa, a ostali ortaci su dužni bez odgađanja preuzeti poslove koji
su bili povjereni umrlome ortaku.

\(3\) Nasljednici ortaka, ako se ortaštvo ne bi s njima nastavilo,
ovlašteni su zahtijevati polaganje računa i njihovo podmirenje do dana
ostaviteljeve smrti, ali i obvezni podmiriti ono što je ostavitelj
dugovao ortaštvu.

\(4\) Ako su ugovorom o ortaštvu izrijekom obuhvaćeni nasljednici
ortaka, obvezni su, ako prihvate nasljedstvo, nastaviti ortaštvo, ali ta
se obveza ne može odnositi na nasljednike nasljednika.

\(5\) Ako nasljednik nije u stanju ispuniti ostaviteljeve obveze prema
ortaštvu, odbit će mu se od naslijeđenog udjela razmjeran dio.

**IX. DIOBA ZAJEDNIČKE IMOVINE**

**Povrat stvari**

Članak 657.

\(1\) Nakon prestanka ortaštva slijedi dioba zajedničke imovine.

\(2\) Stvari koje je ortak dao na korištenje, odnosno uporabu ortaštvu,
vraćaju mu se s time da nema pravo na naknadu za slučajnu propast ili
oštećenje stvari, niti za njezino pogoršanje zbog redovite uporabe.

**Redoslijed u diobi zajedničke imovine**

Članak 658.

\(1\) Iz zajedničke imovine najprije se podmiruju dugovanja ortaštva, a
ako su nedospjela i sporna ostavlja se onoliko koliko je potrebno za
njihovo podmirenje.

\(2\) Nakon podmirenja zajedničkih dugova vraćaju se ulozi s time da se
za nenovčane uloge, osim onih koji su se sastojali u radu ili
prepuštanju stvari na uporabu, naknađuje vrijednost koju su imali u
vrijeme ulaganja.

\(3\) Radi namirenja dugova i vraćanja uloga unovčit će se zajednička
imovina, ako je to potrebno.

\(4\) Ostatak zajedničke imovine, nakon podmirenja dugova ortaštva i
vraćanja uloga, dijeli se na ortake prema njihovim udjelima u dobiti.

\(5\) Ako je to potrebno radi diobe imovine, smatra se da se ortaštvo
nastavlja glede okončanja poslova u tijeku, sklapanja novih poslova
potrebnih za okončanje tih poslova kao i za održavanje i upravljanje
zajedničkom imovinom.

\(6\) Ako iz ugovora o ortaštvu ne proizlazi što drugo, s prestankom
ortaštva prestaje i ovlaštenje ortaka da vodi poslove ortaštva, a
poslove iz stavka 5. ovoga članka nastavljaju voditi svi ortaci zajedno.

**Doplata manjka**

Članak 659.

Ako zajednička imovina nije dovoljna za podmirenje zajedničkih dugova i
vraćanje uloga, ortaci doplaćuju manjak prema razmjeru snašanja gubitka,
ali ako se od nekog ortaka ne bi mogao naplatiti dio koji na njega
otpada, ostali ortaci ga snose na jednake dijelove.

**Primjena odredaba o razvrgnuću suvlasničke zajednice**

Članak 660.

Na pitanja u vezi s diobom zajedničke imovine koja nisu uređena u
prethodnim odredbama, na odgovarajući se način primjenjuju propisi o
razvrgnuću suvlasničke zajednice.

##### Odsjek 14. UGOVOR O PRIJEVOZU

**I. OPĆE ODREDBE**

**Pojam**

Članak 661.

\(1\) Ugovorom o prijevozu obvezuje se prijevoznik prevesti na određeno
mjesto neku osobu ili stvar, a putnik, odnosno pošiljatelj se obvezuje
da mu za to plati određenu naknadu.

\(2\) Prijevoznikom, prema ovom Zakonu, smatra se kako osoba koja se
bavi prijevozom kao svojim redovitim poslovanjem, tako i svaka druga
osoba koja se ugovorom obveže izvršiti prijevoz uz naknadu.

**Obveze prijevoznika u linijskom prijevozu**

Članak 662.

\(1\) Prijevoznik koji obavlja prijevoz na određenoj liniji (linijski
prijevoz) dužan je redovito i uredno održavati objavljenu liniju.

\(2\) On je dužan primiti na prijevoz svaku osobu i svaku stvar koji
udovoljavaju uvjetima određenim u objavljenim općim uvjetima.

\(3\) Ako redovita prijevozna sredstva prijevoznika nisu dovoljna za
izvršenje svih zahtijevanih prijevoza, prvenstvo imaju osobe ili stvari
za koje je to posebnim propisima predviđeno, a daljnje se prvenstvo
određuje prema redu zahtjeva, s tim da se između istodobnih zahtjeva
prvenstvo određuje prema većoj duljini prijevoza.

**Odustanak od ugovora**

Članak 663.

\(1\) Pošiljatelj, odnosno putnik može odustati od ugovora prije nego
što počne njegovo ispunjenje, ali je dužan naknaditi štetu koju bi
prijevoznik pretrpio zbog toga.

\(2\) Kad prijevoznik s počinjanjem prijevoza kasni toliko da druga
strana više nema interesa za ugovoreni prijevoz, ili kad prijevoznik
neće ili ne može izvršiti ugovoreni prijevoz, druga strana može odustati
od ugovora i zahtijevati povrat plaćene naknade.

**Visina naknade za prijevoz**

Članak 664.

\(1\) Ako je visina naknade za prijevoz određena tarifom ili kojim
drugim objavljenim obvezatnim aktom, ne može se ugovoriti veća naknada.

\(2\) Ako iznos naknade za prijevoz nije određen tarifom ili kojim
drugim objavljenim obvezatnim aktom, a ni ugovorom, prijevoznik ima
pravo na uobičajenu naknadu za tu vrstu prijevoza.

\(3\) U ostalom na odgovarajući se način primjenjuju odredbe o naknadi
kod ugovora o djelu.

**Ograničenje primjene odredaba ovoga odsjeka**

Članak 665.

Odredbe ovoga odsjeka primjenjuju se na sve vrste prijevoza ako zakonom
za pojedine vrste nije drukčije određeno.

**II. UGOVOR O PRIJEVOZU STVARI**

**1. Opće odredbe**

**Predaja stvari**

Članak 666.

Prijevoznik je dužan stvar koju je primio radi prijevoza predati na
određenom mjestu pošiljatelju ili primatelju.

**O čemu pošiljatelj treba obavijestiti prijevoznika**

Članak 667.

\(1\) Pošiljatelj je dužan obavijestiti prijevoznika o vrsti pošiljke,
njezinu sadržaju i količini, i priopćiti mu kamo pošiljka treba biti
prevezena, ime i adresu primatelja pošiljke, svoje ime i svoju adresu te
sve drugo što je potrebno da bi prijevoznik mogao ispuniti svoje obveze
bez odgađanja i smetnji.

\(2\) Kad se u pošiljci nalaze dragocjenosti, vrijednosni papiri ili
druge skupocjene stvari, pošiljatelj je dužan obavijestiti o tome
prijevoznika u vrijeme njihove predaje na prijevoz i priopćiti mu
njihovu vrijednost.

\(3\) Kad je riječ o prijevozu opasne stvari ili stvari za koju su
potrebni posebni uvjeti prijevoza, pošiljatelj je dužan o tome
obavijestiti prijevoznika na vrijeme tako da bi on mogao poduzeti
odgovarajuće posebne mjere.

\(4\) Ako pošiljatelj ne dade prijevozniku podatke iz stavka 1. i 3.
ovoga članka ili mu ih dade pogrešno, odgovara za štetu koja bi zbog
toga nastala.

**Teretni list**

Članak 668.

\(1\) Ugovaratelji su dužni o pošiljci predanoj na prijevoz načiniti
teretni list.

\(2\) Teretni list mora sadržavati: nadnevak i mjesto načinjenja, ime
(tvrtku, naziv) i adresu pošiljatelja i prijevoznika, registarski broj
vozila, podatke o vrsti, količini i pakiranju pošiljke, popis isprava
koje se prilažu uz teretni list, nadnevak i mjesto utovara, ime (tvrtku,
naziv) i adresu primatelja, odredište i mjesto istovara, iznos naknade
za prijevoz, odnosno zabilješku da je naknada plaćena unaprijed,
troškove prijevoza, odredbu o iznosu kojim je pošiljka opterećena,
potpise obiju strana.

\(3\) Teretni list može sadržavati i druge podatke o kojima se strane
sporazume.

\(4\) Teretni list se popunjava u tri primjerka, jedan za primatelja,
drugi za prijevoznika koji prati pošiljku, treći za pošiljatelja.

\(5\) Teretni list može sadržavati odredbu »po naredbi« ili glasiti na
donositelja, u kojem slučaju se na primjerku pošiljatelja mora naznačiti
da se radi o prenosivom teretnom listu, a na ostalim primjercima da je
izdan prenosivi teretni list.

**Ugovor o prijevozu i teretni list**

Članak 669.

Postojanje i valjanost ugovora o prijevozu neovisni su o postojanju
teretnog lista i njegovoj točnosti.

**2. Odnos pošiljatelja i prijevoznika**

**Pakiranje**

Članak 670.

\(1\) Pošiljatelj je dužan zapakirati stvari na propisani ili uo
bičajeni način da ne bi došlo do nastanka kakve štete ili ugrožavanja
sigurnosti ljudi ili dobara.

\(2\) Prijevoznik je dužan upozoriti pošiljatelja na nedostatke
pakiranja koji se mogu opaziti, inače odgovara za oštećenje pošiljke
koje bi se dogodilo zbog tih nedostataka.

\(3\) Ali prijevoznik ne odgovara za oštećenje pošiljke ako je
pošiljatelj, iako mu je skrenuta pozornost na nedostatke pakiranja,
zahtijevao da prijevoznik primi pošiljku na prijevoz s tim nedostacima.

\(4\) Prijevoznik je dužan odbiti pošiljku ako su nedostaci u njezinu
pakiranju takvi da može biti ugrožena sigurnost osoba ili dobara ili
prouzročena kakva šteta.

\(5\) Za štetu koju zbog nedostatka u pakiranju pretrpe treće osobe dok
se stvar nalazi kod prijevoznika odgovara prijevoznik, a on ima pravo
zahtijevati naknadu od pošiljatelja.

**Naknada za prijevoz i troškovi u vezi s prijevozom**

Članak 671.

\(1\) Pošiljatelj je dužan isplatiti prijevozniku naknadu za prijevoz i
troškove u vezi s prijevozom.

\(2\) Ako u teretnom listu nije navedeno da pošiljatelj plaća naknadu za
prijevoz i ostale troškove u vezi s prijevozom, smatra se da je
pošiljatelj uputio prijevoznika da ih naplati od primatelja.

**Raspolaganje pošiljkom**

Članak 672.

\(1\) Pošiljatelj može raspolagati pošiljkom i mijenjati naloge sadržane
u ugovoru te može dati nalog prijevozniku da obustavi daljnji prijevoz
pošiljke, da mu pošiljku vrati, da je preda drugom primatelju ili da je
uputi u neko drugo mjesto.

\(2\) Pravo pošiljatelja da mijenja naloge prestaje nakon prispijeća
pošiljke u odredišno mjesto, kad prijevoznik preda primatelju teretni
list, ili kad prijevoznik pozove primatelja da preuzme pošiljku, ili kad
primatelj sam zatraži njezinu predaju.

\(3\) Ako je izdan teretni list po naredbi, odnosno na donositelja,
prava pošiljatelja iz stavka 2. ovoga članka pripadaju isključivo
zakonitom imatelju teretnog lista.

\(4\) Ovlaštena osoba koja se posluži pravom davanja novih naloga
prijevozniku dužna je naknaditi mu troškove i štetu što ih je imao zbog
toga te mu na njegov zahtjev dati jamstvo da će mu troškovi i šteta biti
naknađeni.

**Pravac prijevoza**

Članak 673.

\(1\) Prijevoznik je dužan izvršiti prijevoz ugovorenim putem.

\(2\) Ako nije ugovoreno kojim putem treba izvršiti prijevoz,
prijevoznik je dužan izvršiti ga onim putem koji najviše odgovara
interesima pošiljatelja.

**Smetnje pri izvršenju prijevoza**

Članak 674.

\(1\) Prijevoznik je dužan obavještavati pošiljatelja o svim okolnostima
koje bi bile od utjecaja na izvršenje prijevoza i postupiti po uputama
što ih od njega dobije.

\(2\) Prijevoznik nije dužan postupiti po uputama pošiljatelja čije bi
izvršenje moglo ugroziti sigurnost osoba ili dobara.

\(3\) Ako bi slučaj bio takav da se ne bi mogle čekati po šiljateljeve
upute, prijevoznik je dužan postupiti kako bi postupio dobar
gospodarstvenik, odnosno dobar domaćin u istoj situaciji i o tome
obavijestiti pošiljatelja i tražiti njegove daljnje upute.

\(4\) Prijevoznik ima pravo na naknadu troškova što ih je imao zbog
smetnji nastalih bez njegove krivnje.

**Naknada u slučaju prekida prijevoza**

Članak 675.

\(1\) Ako je prijevoz prekinut iz nekog uzroka za koji odgovara
prijevoznik, on ima pravo na razmjeran dio naknade za izvršeni prijevoz,
ali je drugoj ugovornoj strani dužan naknaditi štetu nastalu prekidom
prijevoza.

\(2\) Ako je prijevoz prekinut iz nekog uzroka za koji ne odgovara
nijedna od zainteresiranih osoba, prijevoznik ima pravo na razliku
između ugovorene naknade za prijevoz i troškove prijevoza od mjesta gdje
je prijevoz prekinut do odredišnog mjesta.

\(3\) Prijevoznik nema pravo ni na dio naknade ako u tijeku prijevoza
pošiljka propadne zbog više sile.

**Kad pošiljka ne može biti predana**

Članak 676.

\(1\) Ako primatelj ne može biti obaviješten o prispijeću pošiljke ili
je odbije primiti, i uopće ako pošiljka ne može biti predana, ili ako
primatelj ne isplati prijevozniku dužnu naknadu i ostale iznose koji
terete pošiljku, prijevoznik je dužan obavijestiti o tome pošiljatelja,
tražiti od njega upute i poduzeti za njegov račun potrebne mjere za
čuvanje stvari.

\(2\) Ako u primjerenom roku ovlaštena osoba ne poduzme ništa s
pošiljkom, prijevoznik je ima pravo prodati prema pravilima o prodaji
dugovane stvari u slučaju zakašnjenja vjerovnika i naplatiti svoje
tražbine iz postignute cijene, a ostatak je dužan položiti kod suda za
ovlaštenu osobu.

**Odgovornost prijevoznika prema pošiljatelju**

Članak 677.

Ako je prijevoznik predao pošiljku primatelju, a nije naplatio iznos
kojim je bila opterećena, dužan je isplatiti taj iznos pošiljatelju, ali
ima pravo tražiti naknadu od primatelja.

**3. Odnos prijevoznika i primatelja**

**Obavješćivanje primatelja o prispijeću pošiljke**

Članak 678.

\(1\) Prijevoznik je dužan obavijestiti primatelja bez odga đanja da je
pošiljka prispjela, staviti mu je na raspolaganje kako je ugovoreno i
podnijeti mu teretni list.

\(2\) Ako je teretni list izdan po naredbi ili na donositelja,
prijevoznik je dužan postupiti po odredbi iz stavka 1. ovoga članka samo
ako je u teretnom listu označena osoba u odredišnom mjestu koju treba
obavijestiti da je pošiljka prispjela.

**Predaja pošiljke**

Članak 679.

Prijevoznik može odbiti predaju pošiljke ako mu se istodobno ne preda
primjerak teretnog lista na kojem je primatelj potvrdio da mu je
pošiljka predana.

**Pravo primatelja da zahtijeva predaju pošiljke**

Članak 680.

\(1\) Primatelj može ostvariti prava iz ugovora o prijevozu prema
prijevozniku i od njega zahtijevati predaju teretnog lista i pošiljke
tek pošto ona prispije u odredišno mjesto.

\(2\) Prijevoznik je dužan na zahtjev primatelja predati mu pošiljku
prije nego što ona prispije u odredište samo ako ga je na to ovlastio
pošiljatelj.

\(3\) Primatelj može ostvariti prava iz ugovora o prijevozu i
zahtijevati od prijevoznika predaju pošiljke samo ako udovolji uvjetima
predviđenim u ugovoru o prijevozu.

**Utvrđivanje istovjetnosti i stanja pošiljke**

Članak 681.

\(1\) Ovlaštena osoba ima pravo zahtijevati da se zapisnički utvrdi
istovjetnost pošiljke i, ako je pošiljka oštećena, u čemu se sastoji
oštećenje.

\(2\) Ako se utvrdi da pošiljka nije ona koja je bila predana
prijevozniku, ili da je oštećenje veće nego što je prijevoznik tvrdio,
troškove utvrđivanja snosi prijevoznik.

**Isplata naknade za prijevoz**

Članak 682.

\(1\) Preuzimanjem pošiljke i teretnog lista primatelj se obvezuje
isplatiti prijevozniku naknadu za prijevoz, ako nije što drugo određeno
u ugovoru o prijevozu ili u teretnom listu, te mu isplatiti iznose
kojima je pošiljka opterećena.

\(2\) Ako primatelj smatra da nije dužan isplatiti prijevozniku onoliko
koliko ovaj zahtijeva, on može ostvariti prava iz ugovora samo ako kod
suda položi sporni iznos.

**4. Odgovornost za gubitak, oštećenje i zakašnjenje**

**Gubitak i oštećenje pošiljke**

Članak 683.

\(1\) Prijevoznik odgovara za potpun ili djelomičan gubitak i oštećenje
pošiljke od trenutka preuzimanja do njezine predaje, osim ako ne dokaže
da je šteta nastala bez njegove krivnje.

\(2\) Prijevoznik za štetu odgovara do iznosa određenog zakonom ili
međunarodnim ugovorom.

\(3\) Ako nije drukčije ugovoreno, vrijednost robe određuje se prema
tržišnoj cijeni pošiljke u vrijeme i mjestu predaje na prijevoz.

\(4\) Ništetne su odredbe ugovora o prijevozu, općih uvjeta prijevoza,
tarifa ili kojega drugoga općeg akta kojima se prijevoznik potpuno ili
djelomice oslobađa odgovornosti predviđene ovim Zakonom, prebacuje teret
dokazivanja s prijevoznika ili kojima se predviđaju povoljnija
ograničenja odgovornosti i visine naknade od onih predviđenih zakonom
ili međunarodnim ugovorom.

**Gubitak ili oštećenje pošiljke skupocjenih stvari**

Članak 684.

\(1\) U slučaju gubitka ili oštećenja pošiljke u kojoj su se nalazile
dragocjenosti, vrijednosni papiri ili druge skupocjene stvari,
prijevoznik je dužan naknaditi tako nastalu štetu preko iznosa navedenih
u članku 683. stavku 2. ovoga Zakona samo ako je pri predaji stvari na
prijevoz bio obaviješten o naravi tih stvari i njihovoj vrijednosti, ili
ako je štetu prouzročio namjerno ili krajnjom nepažnjom.

\(2\) Ako su se s navedenim stvarima u pošiljci nalazile i druge stvari,
za njihov gubitak ili oštećenje prijevoznik odgovara po općim pravilima
o odgovornosti prijevoznika.

**Vraćanje plaćene naknade za prijevoz**

Članak 685.

U slučaju potpunog gubitka pošiljke prijevoznik je, pored naknade štete,
dužan pošiljatelju vratiti naknadu za prijevoz ako je ona plaćena.

**Kad primatelj preuzme pošiljku bez prigovora**

Članak 686.

\(1\) Kad primatelj preuzme pošiljku bez prigovora i isplati
prijevozniku njegove tražbine, prestaje odgovornost prijevoznika, osim
ako je oštećenje zapisnički utvrđeno prije preuzimanja pošiljke.

\(2\) Prijevoznik ostaje odgovoran za oštećenja pošiljke koja se
uobičajenim pregledom nisu mogla opaziti u času predaje primatelju, ako
ga je primatelj obavijestio o tim oštećenjima odmah po njihovu
otkrivanju, ali ne kasnije od osam dana od predaje.

\(3\) Prijevoznik se ne može pozivati na odredbe iz stavka 1. i 2. ovoga
članka ako je oštećenje prouzročio namjerno ili krajnjom nepažnjom.

**Odgovornost prijevoznika za zakašnjenje**

Članak 687.

\(1\) Prijevoznik je dužan ovlašteniku naknaditi štetu zbog zakašnjenja
u visini određenoj zakonom ili međunarodnim ugovorom, osim ako dokaže da
je do zakašnjenja došlo bez njegove krivnje.

\(2\) Zakašnjenje postoji ako pošiljka nije isporučena u ugovorenom
roku, a ako rok nije ugovoren, kad trajanje prelazi vrijeme koje se može
razumno priznati urednom prijevozniku, uzimajući u obzir konkretne
okolnosti i osobito, kod komadnih pošiljaka, vrijeme slaganja pošiljke
na uobičajeni način.

**Odgovornost za pomoćnike**

Članak 688.

Prijevoznik odgovara za osobe koje su po njegovu nalogu radile na
izvršenju prijevoza.

**Kad oslobođenje i ograničenje odgovornosti ne vrijedi**

Članak 689.

Oslobođenje od odgovornosti i ograničenje iznosa naknade ne vrijede ako
ovlaštena osoba dokaže da je šteta prouzročena namjerom ili krajnjom
nepažnjom prijevoznika ili njegovih pomoćnika.

**5. Sudjelovanje više prijevoznika u prijevozu**

**Kad odgovaraju solidarno**

Članak 690.

\(1\) Prijevoznik koji povjeri nekom drugom prijevozniku potpuno ili
djelomično izvršenje prijevoza pošiljke što ju je primio na prijevoz,
odgovoran je za njezin prijevoz od njezina primitka do predaje, ali ima
pravo na naknadu od prijevoznika kojem je pošiljku povjerio.

\(2\) Ako drugi prijevoznik preuzme od prvog prijevoznika s pošiljkom i
teretni list, on postaje ugovorna strana u ugovoru o prijevozu, s
pravima i dužnostima solidarnog dužnika i solidarnog vjerovnika, čiji su
udjeli razmjerni njegovu udjelu u prijevozu.

\(3\) Isto vrijedi i kad se za izvršenje prijevoza neke pošiljke obveže
jednim istim ugovorom više prijevoznika koji će sudjelovati u prijevozu
jedan za drugim.

\(4\) Svaki od više prijevoznika ima pravo zahtijevati da se utvrdi
stanje pošiljke u vrijeme kad mu se predaje radi izvršenja njegova
dijela prijevoza.

\(5\) Solidarno odgovorni prijevoznici sudjeluju u snošenju štete
razmjerno svojim udjelima u prijevozu, osim onoga koji dokaže da šteta
nije nastala dok je on prevozio pošiljku.

\(6\) Prigovori učinjeni kasnijem prijevozniku djeluju i prema svim
prijašnjima.

**Podijeljena odgovornost prijevoznika**

Članak 691.

Kad u izvršenju prijevoza iste pošiljke sudjeluje jedan za drugim
nekoliko prijevoznika što ih je odredio pošiljatelj, svaki od njih
odgovara samo za svoj dio prijevoza.

**6. Založno pravo**

**Kad prijevoznik ima založno pravo**

Članak 692.

\(1\) Radi osiguranja naplate naknade za prijevoz i nužnih troškova što
ih je učinio u vezi s prijevozom, prijevoznik ima založno pravo na
stvarima koje su mu predane radi prijevoza i u vezi s prijevozom, dok ih
drži ili dok ima ispravu pomoću koje može raspolagati njima.

\(2\) Kad je u izvršenju prijevoza sudjelovalo više prijevoznika jedan
za drugim, njihove tražbine u vezi s izvršenjem prijevoza osigurane su
također tim zalogom, i posljednji prijevoznik je dužan, ako teretni list
ne sadrži što drugo, naplatiti sve tražbine po teretnom listu.

\(3\) Tražbine prijašnjeg prijevoznika i njegovo založno pravo prelaze
na kasnijeg prijevoznika koji mu je isplatio te tražbine.

\(4\) To isto vrijedi i ako prijevoznik isplati otpremnikove tražbine.

**Sukob založnih prava**

Članak 693.

\(1\) Kad pored založnog prava prijevoznika postoje na istoj stvari
istodobno založno pravo komisionara, otpremnika i skladištara, prvenstvo
naplate imaju tražbine bilo kojega od tih vjerovnika nastale otpremom
ili prijevozom, i to obratno redu kojim su nastale.

\(2\) Ostale tražbine komisionara i skladištara, a i tražbine otpremnika
i prijevoznika nastale davanjem predujmova, naplaćuju se tek nakon
isplate tražbina navedenih u stavku 1. ovoga članka, i to po redu kojim
su nastale.

**III. UGOVOR O PRIJEVOZU OSOBA**

**Opća odredba**

Članak 694.

Prijevoznik je dužan prijevoz osoba izvršiti sigurno onim prijevoznim
sredstvom koje je određeno ugovorom o prijevozu i uz uvjete udobnosti i
higijene koji se prema vrsti prijevoznog sredstva i udaljenosti puta
smatraju nužnim.

**Pravo putnika na određeno mjesto**

Članak 695.

Prijevoznik je dužan dati putniku ono mjesto i u onom prije voznom
sredstvu kako je ugovoreno.

**Odgovornost prijevoznika za zakašnjenje**

Članak 696.

\(1\) Prijevoznik je dužan prevesti putnike do određenog mjesta na
vrijeme.

\(2\) On odgovara za štetu koju putnik pretrpi zbog zakašnjenja, osim
ako je do zakašnjenja došlo iz uzroka koje nije mogao otkloniti ni
pažnjom dobrog stručnjaka.

\(3\) Visina naknade štete ne može biti viša od one utvrđene zakonom ili
međunarodnim ugovorom.

**Odgovornost prijevoznika za sigurnost putnika**

Članak 697.

\(1\) Prijevoznik odgovara za sigurnost putnika od početka do završetka
prijevoza, uključujući vrijeme ulaženja i izlaženja iz vozila, kako u
slučaju naplatnog, tako i u slučaju besplatnog prijevoza, te je dužan
naknaditi imovinsku i neimovinsku štetu koja nastane oštećenjem
zdravlja, ozljedom ili smrću putnika, osim ako je prouzročena radnjom
putnika ili stranim uzrokom koji se nije mogao predvidjeti, ni izbjeći
ili otkloniti.

\(2\) Ako štetu nije prouzročio namjerno ili krajnjom nepa-žnjom,
prijevoznik je dužan naknaditi štetu do iznosa pred viđenog zakonom ili
međunarodnim ugovorom.

\(3\) Ništetne su odredbe ugovora te općih uvjeta prijevoza, tarifa ili
kojega drugog općeg akta kojima se ta odgovornost smanjuje.

**Odgovornost za prtljagu predanu na prijevoz i za ostale stvari**

Članak 698.

\(1\) Prtljagu koju mu je putnik predao prijevoznik je dužan prevesti u
isto vrijeme kad i putnika i predati mu je nakon završetka prijevoza.

\(2\) Za gubitak i oštećenje prtljage koju mu je putnik predao
prijevoznik odgovara prema odredbama za prijevoz stvari.

\(3\) Za oštećenje stvari koje putnik drži uza se prijevoznik odgovara
samo ako mu se dokaže krivnja.

##### Odsjek 15. UGOVOR O LICENCIJI

**I. OPĆE ODREDBE**

**Pojam**

Članak 699.

Ugovorom o licenciji obvezuje se davatelj licencije ustupiti stjecatelju
licencije u cjelini ili djelomično pravo iskorištavanja izuma, znanja i
iskustva, žiga, uzorka ili modela, a stjecatelj licencije obvezuje se
platiti mu za to određenu naknadu.

**Oblik**

Članak 700.

Ugovor o licenciji mora biti sklopljen u pisanom obliku.

**Trajanje licencije**

Članak 701.

Licencija za iskorištavanje patentiranog izuma, uzorka ili modela ne
može biti sklopljena za vrijeme dulje od trajanja zakonske zaštite tih
prava.

**Isključiva licencija**

Članak 702.

\(1\) Ugovorom o licenciji stjecatelj licencije stječe isključivo pravo
iskorištavanja predmeta licencije samo ako je to izrijekom ugovoreno
(isključiva licencija).

\(2\) Ostale mogućnosti iskorištavanja predmeta licencije zadržava
davatelj licencije.

\(3\) Ako u ugovoru o licenciji nije naznačeno o kakvoj je licenciji
riječ, smatra se da je dana neisključiva licencija.

**Prostorno ograničenje prava iskorištavanja**

Članak 703.

\(1\) Pravo iskorištavanja predmeta licencije može biti prostorno
ograničeno samo ako to nije protivno hrvatskom Ustavu i zakonima.

\(2\) Ako ugovorom o licenciji nije prostorno ograničeno pravo
iskorištavanja predmeta licencije, smatra se da je licencija prostorno
neograničena.

**II. OBVEZE DAVATELJA LICENCIJE**

** Predaja predmeta licencije**

Članak 704.

\(1\) Davatelj licencije dužan je stjecatelju licencije u određenom roku
predati predmet licencije.

\(2\) Davatelj licencije dužan je stjecatelju licencije predati i
dokumentaciju potrebnu za praktičnu primjenu predmeta licencije.

**Davanje uputa i obavijesti**

Članak 705.

Davatelj licencije je dužan stjecatelju licencije dati sve upute i
obavijesti koje su potrebne za uspješno iskorištavanje predmeta
licencije.

**Jamstvo za izvodljivost i uporabljivost**

Članak 706.

Davatelj licencije jamči stjecatelju licencije izvodljivost i
uporabljivost predmeta licencije.

**Jamstvo da je davatelj nositelj prava**

Članak 707.

\(1\) Davatelj licencije jamči da pravo iskorištavanja koje je predmet
ugovora pripada njemu, da na njemu nema tereta i da nije ograničeno u
korist nekoga trećega.

\(2\) Ako je predmet ugovora isključiva licencija, davatelj licencije
jamči da pravo iskorištavanja nije ustupio drugome ni potpuno ni
djelomično.

\(3\) Davatelj licencije dužan je čuvati i braniti pravo ustupljeno
stjecatelju licencije od svih zahtjeva trećih osoba.

**Obveza davatelja isključive licencije**

Članak 708.

Ako je ugovorena isključiva licencija, davatelj licencije ne može ni u
kojem obliku sam iskorištavati predmet licencije, niti njegove pojedine
dijelove, niti to povjeriti nekome drugom u granicama prostornog važenja
licencije.

**III. OBVEZE STJECATELJA LICENCIJE**

**Iskorištavanje predmeta licencije**

Članak 709.

Stjecatelj licencije dužan je iskorištavati predmet licencije na
ugovoreni način, u ugovorenom opsegu i u ugovorenim granicama.

**Korištenje naknadnih usavršavanja**

Članak 710.

Ako zakonom ili ugovorom nije drukčije određeno, stjecatelj licencije
nije ovlašten iskorištavati naknadna usavršavanja predmeta licencije.

**Čuvanje predmeta licencije u tajnosti**

Članak 711.

Ako predmet licencije čine nepatentirani izum ili tajno znanje i
iskustvo, stjecatelj licencije je dužan čuvati ga u tajnosti.

**Kakvoća robe**

Članak 712.

\(1\) Ako je uz licenciju za proizvodnju ustupljena i licencija za
uporabu žiga, stjecatelj licencije može stavljati u promet robu s tim
žigom samo ako je njezina kakvoća ista kao što je kakvoća robe koju
proizvodi davatelj licencije.

\(2\) Suprotan sporazum nema pravni učinak.

**Obilježavanje robe**

Članak 713.

Stjecatelj licencije dužan je robu obilježiti oznakom o proizvodnji po
licenciji.

**Naknada**

Članak 714.

Stjecatelj licencije dužan je isplatiti davatelju licencije ugovorenu
naknadu u vrijeme i na način kako je to određeno ugovorom.

**Podnošenje izvješća**

Članak 715.

Ako se naknada određuje u zavisnosti od opsega iskorištavanja predmeta
licencije, stjecatelj licencije dužan je podnijeti davatelju licencije
izvješće o opsegu iskorištavanja i obračunati naknadu svake godine, ako
ugovorom nije za to određen kraći rok.

**Izmjena ugovorene naknade**

Članak 716.

Ako je ugovorena naknada postala očito nerazmjerna u odnosu prema
prihodu koji stjecatelj licencije ima od iskorištavanja predmeta
licencije, zainteresirana strana može zahtijevati izmjenu ugovorene
naknade.

**V. PODLICENCIJA**

**Kad se može dati**

Članak 717.

\(1\) Stjecatelj isključive licencije može pravo iskorištavanja predmeta
licencije ustupiti drugome (podlicencija), ako ugovorom nije drukčije
određeno.

\(2\) Stjecatelj licencije ne može dati drugome podlicenciju bez
dopuštenja davatelja licencije.

**Kad davatelj može odbiti dopuštenje**

Članak 718.

Kad je za davanje podlicencije potrebno dopuštenje davatelja licencije,
ovaj ga može odbiti stjecatelju isključive licencije samo iz ozbiljnih
razloga.

**Otkaz zbog nedopuštene podlicencije**

Članak 719.

Davatelj licencije može otkazati ugovor o licenciji bez otkaznog roka
ako je podlicencija dana bez njegova dopuštenja, kad je to prema zakonu
ili prema ugovoru potrebno.

**Neposredan zahtjev davatelja licencije**

Članak 720.

\(1\) Ugovorom o podlicenciji ne stvara se poseban pravni odnos između
stjecatelja podlicencije i davatelja licencije, čak ni kad je davatelj
licencije dao potrebno dopuštenje.

\(2\) Ali davatelj licencije može, radi naplate svojih tražbina od
stjecatelja licencije nastalih iz licencije, zahtijevati neposredno od
stjecatelja podlicencije isplatu iznosa koje ovaj duguje davatelju
podlicencije po osnovi podlicencije.

**V. PRESTANAK UGOVORA**

** Protek vremena**

Članak 721.

Ugovor o licenciji sklopljen na određeno vrijeme prestaje protekom
vremena za koje je sklopljen te nije potrebno da bude otkazan.

**Prešutno obnavljanje licencije**

Članak 722.

\(1\) Kad nakon proteka vremena za koje je ugovor o licenciji bio
sklopljen stjecatelj licencije nastavi iskorištavati predmet licencije,
a davatelj licencije se tome ne usprotivi, smatra se da je sklopljen nov
ugovor o licenciji neodređenog trajanja, pod istim uvjetima kao i
prijašnji.

\(2\) Osiguranja što su ih treće osobe dale za prvu licenciju prestaju
protekom vremena za koje je bila sklopljena.

**Otkaz**

Članak 723.

\(1\) Ugovor o licenciji čije trajanje nije određeno prestaje otkazom
koji svaka strana može dati drugoj, poštujući ugovorom određeni otkazni
rok.

\(2\) Ako ugovorom nije određen, otkazni rok iznosi šest mjeseci.

**Smrt i stečaj**

Članak 724.

\(1\) U slučaju smrti davatelja licencije, licencija se nastavlja s
njegovim nasljednicima, ako drukčije nije ugovoreno.

\(2\) U slučaju smrti stjecatelja licencije, licencija se nastavlja s
njegovim nasljednicima koji nastavljaju njegovu djelatnost.

\(3\) U slučaju smrti, prestanka pravne osobe i otvaranja stečaja
stjecatelja licencije, davatelj licencije može raskinuti ugovor.

##### 

##### 

##### Odsjek 16. UGOVOR O OSTAVI

**I. O OSTAVI UOPĆE**

**1. Opće odredbe**

**Pojam**

Članak 725.

\(1\) Ugovorom o ostavi obvezuje se ostavoprimac da primi stvar od
ostavodavca, da je čuva i da je vrati kad je ovaj bude zatražio.

\(2\) Objekt ostave mogu biti samo pokretne stvari.

**Ostava tuđe stvari**

Članak 726.

\(1\) Ugovor o ostavi može valjano sklopiti u svoje ime i osoba koja
nije vlasnik stvari, i ostavoprimac je dužan vratiti joj stvar, osim ako
bi doznao da je stvar ukradena.

\(2\) Ako treća osoba tužbom zahtijeva stvar od ostavoprimca kao
vlasnik, ostavoprimac je dužan priopćiti sudu od koje osobe je stvar
primio, a istodobno obavijestiti ostavodavca o podignutoj tužbi.

**2. Obveze ostavoprimca**

**Čuvanje stvari**

Članak 727.

\(1\) Ostavoprimac je dužan čuvati stvar kao svoju vlastitu, a ako je
ostava uz naknadu, kao dobar gospodarstvenik, odnosno dobar domaćin.

\(2\) Ako su ugovoreni mjesto i način čuvanja stvari, ostavoprimac ih
može promijeniti smo ako to zahtijevaju promijenjene okolnosti, inače
odgovara i za slučajnu propast ili slučajno oštećenje stvari.

\(3\) O svim promjenama koje bi primijetio na stvari i o opasnostima da
bude oštećena, ostavoprimac je dužan obavijestiti ostavodavca.

**Predaja stvari drugom na čuvanje**

Članak 728.

Ostavoprimac ne može bez pristanka ostavodavca ili bez nužde predati
povjerenu mu stvar drugome na čuvanje, inače odgovara i za njezinu
slučajnu propast i oštećenje.

**Uporaba stvari**

Članak 729.

\(1\) Ostavoprimac nema pravo uporabe stvari povjerene mu na čuvanje.

\(2\) U slučaju nedopuštene uporabe stvari ostavoprimac duguje
ostavodavcu odgovarajuću naknadu i odgovara za slučajnu propast ili
oštećenje stvari koje bi se dogodilo tom prilikom.

\(3\) Kad je u ostavu dana neka nepotrošna stvar i ostavoprimcu
dopušteno da je rabi, na odnose ugovaratelja primjenjuju se pravila o
posudbi, a samo o pitanjima vremena i mjesta vraćanja stvari sudi se po
pravilima o ostavi, ako ugovaratelji nisu što drugo o tome odredili.

**Isključenje odgovornosti**

Članak 730.

Kad ostavoprimac bez pristanka ostavodavca i bez nužde suprotno ugovoru
rabi stvar, mijenja mjesto ili način njezina čuvanja, ili kad stvar
preda na čuvanje drugoj osobi, ne odgovara za slučajnu propast ili
oštećenje stvari do kojih bi došlo i da je postupao u skladu s ugovorom.

**Vraćanje stvari**

Članak 731.

\(1\) Ostavoprimac je dužan vratiti stvar čim je ostavodavac zatraži, i
to sa svim plodovima i drugim koristima od stvari.

\(2\) Ako je određen rok za vraćanje stvari, ostavodavac može tražiti da
mu se stvar vrati i prije isteka roka, osim kad rok nije ugovoren
isključivo u interesu ostavodavca.

\(3\) Vraćanje se obavlja u mjestu predaje stvari ostavoprimcu, ako
ugovorom nije određeno neko drugo mjesto, u kojem slučaju ostavoprimac
ima pravo na naknadu troškova prijenosa stvari.

**3. Prava ostavoprimca**

**Naknada troškova i štete**

Članak 732.

Ostavoprimac ima pravo zahtijevati od ostavodavca naknadu troškova
opravdano učinjenih radi očuvanja stvari te naknadu štete koju je imao
zbog ostave.

**Naknada**

Članak 733.

Ostavoprimac nema pravo na naknadu za svoj trud, osim ako je naknada
ugovorena, ako se ostavoprimac bavi primanjem stvari na čuvanje ili ako
se naknada mogla očekivati s obzirom na okolnosti posla.

**Vraćanje stvari u slučaju besplatne ostave**

Članak 734.

\(1\) Ostavoprimac koji se obvezao besplatno čuvati stvar određeno
vrijeme može je vratiti ostavodavcu prije isteka ugovorenog roka ako bi
stvari prijetila opasnost propasti ili oštećenja, ili ako bi mu njezino
daljnje čuvanje moglo prouzročiti štetu.

\(2\) Ako rok nije ugovoren, ostavoprimac može u svako doba odustati od
ugovora, ali je dužan ostavodavcu odrediti primjeren rok za preuzimanje
stvari.

**4. Posebni slučajevi ostave**

**Neprava ostava**

Članak 735.

Kad su u ostavu dane zamjenljive stvari s pravom ostavoprimca da ih
potroši i obvezom da vrati istu količinu stvari iste vrste, na njegove
se odnose s ostavodavcem primjenjuju pravila ugovora o zajmu, samo će
glede vremena i mjesta vraćanja važiti pravila ugovora o ostavi, ako
ugovaratelji nisu što drugo o tome odredili.

**Ostava u nuždi**

Članak 736.

Komu je stvar povjerena u slučaju kakve nevolje, na primjer u slučaju
požara, potresa, poplave, dužan ju je čuvati s povećanom pažnjom.

**II. UGOSTITELJSKA OSTAVA**

** Ugostitelj kao ostavoprimac**

Članak 737. (NN 114/22)

\(1\) Ugostitelji se smatraju ostavoprimcima glede stvari koje su gosti
donijeli i odgovaraju za njihov nestanak, uništenje ili oštećenje
najviše do 1330,00 eura.

\(2\) Odgovornost je isključena ako su stvari nestale, uništene ili
oštećene okolnostima koje se nisu mogle izbjeći ili otkloniti, uzrokom u
stvari, ponašanjem samog gosta, ili ponašanjem osoba koje je on doveo
ili koje su mu došle u posjet.

\(3\) Ugostitelj duguje potpunu naknadu ako mu je gost predao stvar na
čuvanje te ako je šteta nastala njegovom krivnjom ili krivnjom osobe za
koju on odgovara.

**Stvari koje je gost donio**

Članak 738.

\(1\) Stvarima koje je gost donio u ugostiteljski objekt smatraju se:

1\) stvari koje se nalaze u ugostiteljskom objektu za sve vrijeme dok
gost ima smještaj u njemu,

> 2\) stvari koje se nalaze izvan ugostiteljskog objekta na mjestu koje
> je ugostitelj odredio ili uzeo pod svoj nadzor, odnosno nadzor osoba
> za koje on odgovara za sve vrijeme smještaja,
>
> 3\) stvari nad kojima ugostitelj ili osoba za koju odgovara preuzima
> nadzor u ugostiteljskom objektu ili izvan njega u razumnom vremenu
> prije ili poslije vremena smještaja.

\(2\) Odredbe o odgovornosti za donesene stvari gosta neće se
primjenjivati na vozila, stvari u njima i žive životinje, osim ako je
drukčije ugovoreno.

**Obveze ugostitelja da primi stvari na čuvanje**

Članak 739.

\(1\) Ugostitelj je dužan primiti na čuvanje novac, dragocjenosti,
vrijednosne papire i druge vrijedne stvari koje gost donese i hoće mu ih
predati na čuvanje, osim ako ne raspolaže prikladnim prostorijama za
njihov smještaj, ako su u odnosu na vrstu i kategoriju ugostiteljskog
objekta od prekomjerne vrijednosti, ako su opasne, glomazne ili ako
njihovo čuvanje prelazi njegove mogućnosti iz kakva drugoga opravdanog
razloga.

\(2\) Ako ugostitelj neopravdano odbije primiti stvar na čuvanje, duguje
potpunu naknadu štete koju gost zbog toga pretrpi.

**Dužnost gosta da prijavi štetu**

Članak 740.

Gost je dužan prijaviti nestanak, uništenje ili oštećenje stvari čim
dozna za njih, inače ima pravo na naknadu samo ako dokaže da je šteta
nastala krivnjom ugostitelja ili osobe za koju on odgovara.

**Objave i uglavci o isključenju odgovornosti**

Članak 741.

Nemaju nikakav pravni učinak ugovorni uglavci i objave istaknute u
prostorijama ugostitelja kojima se isključuje, ograničuje ili uvjetuje
njegova odgovornost za stvari koje su gosti donijeli.

**Pravo zadržanja**

Članak 742.

Ugostitelji koji primaju goste na noćenje imaju pravo zadržati stvari
koje su gosti donijeli, do potpune naplate tražbine za smještaj i ostale
usluge.

**Proširenje primjene odredaba o ugostiteljskoj ostavi**

Članak 743.

Odredbe o ugostiteljskoj ostavi na odgovarajući se način primjenjuju i
na bolnice, kazališta, kina, kola za spavanje, garaže, organizirana
kupališta, kampove, prodajne prostore i sl.

##### Odsjek 17. UGOVOR O USKLADIŠTENJU

**I. OPĆE ODREDBE**

**Pojam**

Članak 744.

\(1\) Ugovorom o uskladištenju obvezuje se skladištar da primi i čuva
određenu robu i da poduzima potrebne ili ugovorene mjere radi njezina
očuvanja u određenom stanju te da je preda na zahtjev ostavodavca ili
druge ovlaštene osobe, a ostavodavac se obvezuje da mu za to plati
određenu naknadu.

 (2) Pri predaji robe ostavodavac je dužan dati sve potrebne obavijesti
o njoj i izjaviti kolika je njezina vrijednost.

**Odgovornost skladištara**

Članak 745.

\(1\) Skladištar odgovara za štetu na robi osim ako dokaže da je šteta
prouzročena višom silom, krivnjom ostavodavca, manama ili prirodnim
svojstvima robe te neispravnom ambalažom.

\(2\) Skladištar je dužan upozoriti ostavodavca na mane ili prirodna
svojstva robe, odnosno na neispravnu ambalažu zbog kojih može doći do
štete na robi, čim je navedene nedostatke opazio ili morao opaziti.

\(3\) Ako bi se na robi događale takve neotklonjive promjene zbog kojih
postoji opasnost da se roba pokvari ili propadne, skladištar je dužan,
ako to na njegov poziv ne bi mogao na vrijeme učiniti ostavodavac,
prodati robu bez odgađanja na najpovoljniji način.

\(4\) Skladištar je obvezan poduzimati radnje radi očuvanja prava
ostavodavca prema prijevozniku koji mu je, za račun ostavodavca, predao
robu oštećenu ili s nedostatkom.

**Dužnost osiguranja robe**

Članak 746.

\(1\) Skladištar je dužan osigurati robu primljenu na čuvanje samo ako
je to ugovoreno.

\(2\) Ako ugovorom nije određeno koje rizike treba osigurati, skladištar
je dužan osigurati robu od uobičajenih rizika.

**Ograničenje naknade štete**

Članak 747.

Naknada štete koju je skladištar dužan platiti zbog propasti, umanjenja
ili oštećenja robe od njezina primitka do predaje ne može prijeći
stvarnu vrijednost robe, osim ako je štetu prouzročio namjerno ili
krajnjom nepažnjom.

**Miješanje zamjenljivih stvari**

Članak 748.

\(1\) Skladištar ne smije pomiješati zamjenljive stvari sa stvarima iste
vrste i iste kakvoće, osim ako je ostavodavac na to pristao, ili ako je
očito da je riječ o stvarima koje se mogu miješati bez opasnosti od
nastanka štete za ostavodavca.

\(2\) Ako su stvari pomiješane, skladištar može na zahtjev ovlaštene
osobe bez sudjelovanja ostalih ovlaštenih osoba iz smjese zamjenljivih
stvari izdvojiti dio koji joj pripada.

**Pregled robe i uzimanje uzoraka**

Članak 749.

Skladištar je dužan dopustiti ovlaštenoj osobi da pregleda robu i da
uzima uzorke od nje.

**Naknada troškova i založno pravo skladištara**

Članak 750.

\(1\) Pored naknade za čuvanje skladištar ima pravo na naknadu troškova
koji su bili potrebni za očuvanje robe.

\(2\) Za svoje tražbine iz ugovora o uskladištenju i ostale tražbine
nastale u vezi s čuvanjem robe on ima založno pravo na toj robi.

**Podizanje robe i prodaja nepodignute robe**

Članak 751.

\(1\) Ostavodavac može robu podići i prije ugovorenog roka.

\(2\) Ako ostavodavac ne podigne robu nakon isteka ugovorenog roka ili
nakon isteka godine dana ako nije ugovoren rok za čuvanje, skladištar
može za njegov račun prodati robu na javnoj prodaji, ali je dužan
obavijestiti ga o svojoj namjeri i ostaviti mu naknadni rok najmanje od
osam dana da robu podigne.

**Nedostaci pri podizanju robe**

Članak 752.

\(1\) Primatelj robe dužan je robu pregledati u trenutku njezina
preuzimanja.

\(2\) Ako prilikom preuzimanja robe primijeti nedostatke, primatelj je
dužan na to odmah upozoriti skladištara, inače se smatra da je roba
uredno primljena.

\(3\) O nedostacima robe koji se, uobičajenim pregledom, nisu mogli
utvrditi u trenutku preuzimanja primatelj je dužan na pouzdan način
obavijestiti skladištara u roku od osam dana, računajući od dana
preuzimanja robe, inače se smatra da je roba uredno primljena.

**Primjena pravila o ostavi**

Članak 753.

Na ugovore o uskladištenju na odgovarajući se način primjenjuju pravila
o ostavi, ako pravilima o uskladištenju nije drukčije uređeno.

**II. SKLADIŠNICA**

** Dužnost izdavanja skladišnice**

Članak 754.

Skladištar koji je na temelju zakona ovlašten za robu primljenu na
uskladištenje izdati skladišnicu dužan ju je izdati ostavodavcu na
njegov zahtjev.

**Sastojci i sadržaj skladišnice**

Članak 755.

\(1\) Skladišnica se sastoji od priznanice i založnice.

\(2\) Priznanica i založnica sadrže: tvrtku, naziv, odnosno ime
ostavodavca, njegovo sjedište, odnosno prebivalište, tvrtku, naziv i
sjedište skladištara, nadnevak i broj skladišnice, mjesto gdje se
skladište nalazi, vrstu, prirodu i količinu robe, navod o iznosu do
kojega je roba osigurana te ostale podatke potrebne za raspoznavanje
robe i određivanje njezine vrijednosti.

\(3\) Priznanica i založnica moraju se pozivati jedna na drugu.

**Skladišnica za dijelove robe**

Članak 756.

\(1\) Ostavodavac može zahtijevati da skladištar podijeli robu na
određene dijelove i da mu za svaki dio izda posebnu skladišnicu.

\(2\) Ako je već dobio skladišnicu za cijelu količinu robe, on može
zahtijevati da skladištar podijeli robu na određene dijelove i da mu, u
zamjenu za skladišnicu koju je dobio, izda posebne skladišnice za svaki
pojedini dio.

\(3\) Ostavodavac može zahtijevati da mu skladištar izda skladišnice
samo za jedan dio zamjenljive robe koji je ostavio kod njega.

**Prava imatelja skladišnice**

Članak 757.

\(1\) Imatelj skladišnice ima pravo zahtijevati da mu se preda roba
označena u njoj.

\(2\) On može raspolagati robom označenom u skladišnici prenošenjem
skladišnice.

**Prenošenje priznanice i založnice**

Članak 758.

\(1\) Priznanica i založnica mogu se prenositi indosamentom, zajedno ili
odvojeno.

\(2\) Pri svakom prijenosu na njima mora biti ubilježen nadnevak.

\(3\) Na zahtjev primatelja priznanice ili založnice, prijenos na njega
prepisat će se u registar skladišta, gdje će se ubilježiti i njegovo
sjedište, odnosno prebivalište.

**Pravo imatelja priznanice**

Članak 759.

\(1\) Prijenos priznanice bez založnice daje primatelju pravo
zahtijevati predaju robe samo ako isplati založnicu, ili položi
skladištaru za imatelja založnice iznos koji mu treba biti isplaćen na
dan dospjelosti tražbine.

\(2\) Imatelj priznanice bez založnice može zahtijevati da se roba
proda, ako se postignutom cijenom može isplatiti iznos na koji ima pravo
imatelj založnice, s tim da se ostvareni višak preda njemu.

\(3\) Kad je riječ o zamjenljivim stvarima, imatelj priznanice bez
založnice može zahtijevati da mu skladištar preda jedan dio robe pod
uvjetom da položi skladištaru za račun imatelja založnice odgovarajući
iznos u novcu.

**Prava imatelja založnice**

Članak 760.

\(1\) Prijenos založnice bez priznanice daje primatelju založno pravo na
robi.

\(2\) Pri prvom prijenosu na založnici moraju biti ubilježeni tvrtka,
naziv, odnosno ime vjerovnika, njegovo poslovno sjedište, odnosno
prebivalište, iznos njegove tražbine, računajući i kamate, i dan
dospijevanja.

\(3\) Prvi primatelj založnice dužan je bez odgađanja prijaviti
skladištaru da je na njega izvršen prijenos založnice, a skladište je
dužno prepisati taj prijenos u svoj registar i na samoj založnici
zabilježiti da je prijepis izvršen.

\(4\) Bez obavljanja navedenih radnji založnica se ne može dalje
prenositi indosamentom.

\(5\) Ako založnica ne sadrži iznos tražbine založnog vjerovnika, smatra
se da je tražbina osigurana u visini cjelokupne vrijednosti robe
navedene u njoj.

**Protest zbog neisplate i prodaja robe**

Članak 761.

\(1\) Imatelj založnice bez priznanice, kojem ne bude isplaćena u roku
tražbina osigurana založnicom, dužan je, pod prijetnjom gubitka prava na
isplatu, podići protest prema Zakonu o mjenici.

\(2\) Imatelj založnice koji je podigao protest može nakon proteka osam
dana od dospjelosti tražbine zahtijevati prodaju založene robe, a isto
pravo pripada i prenositelju koji je isplatio imatelju založnice
tražbinu osiguranu založnicom.

\(3\) Od iznosa postignutog prodajom izdvaja se iznos potreban za
podmirenje troškova prodaje, tražbina skladištara iz ugovora o
uskladištenju i ostalih njegovih tražbina nastalih u vezi s ostavljenom
robom, zatim se isplaćuje osigurana tražbina imatelja založnice, a
ostatak pripada imatelju priznanice.

**Zahtjev isplate od prenositelja založnice**

Članak 762.

\(1\) Imatelj založnice može zahtijevati isplatu od prenositelja tek ako
nije mogao postići potpuno namirenje prodajom založene robe.

\(2\) Taj zahtjev mora biti podignut u roku određenom u Zakonu o mjenici
za zahtjev prema indosantima, koji počinje teći od dana prodaje robe.

\(3\) Imatelj založnice gubi pravo zahtijevati isplatu od prenositelja
ako ne bude zahtijevao prodaju robe u roku od trideset dana od protesta.

##### Odsjek 18. UGOVOR O NALOGU

**I. OPĆE ODREDBE**

**Pojam**

Članak 763.

\(1\) Ugovorom o nalogu obvezuje se i ovlašćuje nalogoprimac poduzimati
za račun nalogodavca određene poslove.

\(2\) Nalogoprimac ima pravo na naknadu za svoj trud, osim ako je
drukčije ugovoreno ili proizlazi iz naravi međusobnog odnosa.

**Osobe dužne odgovoriti na ponudu naloga**

Članak 764.

Tko se bavi obavljanjem tuđih poslova kao zanimanjem ili se javno nudi
za obavljanje tih poslova, dužan je, ako ne želi prihvatiti ponuđeni
nalog koji se odnosi na te poslove, o tome bez odgađanja obavijestiti
drugu stranu, inače odgovara za štetu koju bi ova pretrpjela zbog toga.

**II. OBVEZE NALOGOPRIMCA**

** Izvršenje naloga kako glasi**

Članak 765.

\(1\) Nalogoprimac je dužan izvršiti nalog prema primljenim uputama, s
pažnjom dobrog gospodarstvenika, odnosno dobrog domaćina, ostajući u
njegovim granicama i u svemu skrbiti o interesima nalogodavca i njima se
rukovoditi.

\(2\) Kad nalogoprimac smatra da bi izvršenje naloga po dobivenim
uputama bilo od štete za nalogodavca, dužan je skrenuti na to njegovu
pozornost i tražiti nove upute.

\(3\) Ako nalogodavac nije dao određene upute o poslu koji treba
obaviti, nalogoprimac je dužan, rukovodeći se interesima nalogodavca,
postupiti kao dobar gospodarstvenik, odnosno dobar domaćin, a ako je
nalog bez naknade, kako bi u istim okolnostima postupio u vlastitoj
stvari.

**Odstupanje od naloga i uputa**

Članak 766.

\(1\) Od dobivenog naloga i uputa nalogoprimac može odstupiti samo sa
suglasnošću nalogodavca, a kad mu zbog kratkoće vremena ili iz kakva
drugog uzroka nije moguće tražiti suglasnost nalogodavca, može odstupiti
od naloga i uputa samo ako je po procjeni svih okolnosti mogao osnovano
smatrati da to zahtijevaju interesi nalogodavca.

\(2\) Ako nalogoprimac prekorači granice naloga ili odstupi od dobivenih
uputa izvan slučaja predviđenog u stavku 1. ovoga članka, neće se
smatrati nalogoprimcem, već poslovođom bez naloga, osim ako nalogodavac
naknadno odobri ono što je uradio.

**Zamjena**

Članak 767.

\(1\) Nalogoprimac je dužan izvršiti nalog osobno.

\(2\) On može povjeriti izvršenje naloga drugome samo ako mu je
nalogodavac to dopustio ili ako je na to primoran okolnostima.

\(3\) U tim slučajevima on odgovara samo za izbor zamjenika i za upute
koje mu je dao.

\(4\) U ostalim slučajevima on odgovara za rad zamjenika te za slučajnu
propast ili oštećenje stvari koji bi se dogodili kod zamjenika.

\(5\) Nalogodavac može u svakom slučaju zahtijevati neposredno od
zamjenika ispunjenje obveze iz naloga.

**Polaganje računa**

Članak 768.

O obavljenom poslu nalogoprimac je dužan položiti račun i predati bez
odugovlačenja nalogodavcu sve što je primio na temelju obavljanja
povjerenih mu poslova, bez obzira je li ono što je primio za nalogodavca
bilo dugovano ovome ili ne.

**Podnošenje izvješća**

Članak 769.

Nalogoprimac je dužan na zahtjev nalogodavca podnijeti izvješće o stanju
poslova i položiti račun i prije određenog vremena.

**Odgovornost za korištenje nalogodavčeva novca**

Članak 770.

Ako se nalogoprimac služio za svoje potrebe novcem koji je primio za
nalogodavca, dužan je, za sve vrijeme, platiti kamate po najvišoj
dopuštenoj ugovornoj stopi, a na ostali dugovani novac koji nije predao
na vrijeme, zatezne kamate, računajući od dana kad ga je bio dužan
predati.

**Solidarna odgovornost nalogoprimaca**

Članak 771.

Ako je obavljanje nekog posla povjereno nekolicini istim nalogom da ga
zajednički obavljaju, oni odgovaraju solidarno za obveze iz toga naloga,
ako što drugo nije ugovoreno.

**III. OBVEZE NALOGODAVCA**

**Predujmljivanje novca**

Članak 772.

Nalogodavac je dužan na zahtjev nalogoprimca predujmiti mu stanoviti
iznos novca za predviđene izdatke.

**Naknada troškova i preuzimanje obveza**

Članak 773.

\(1\) Nalogodavac je dužan naknaditi nalogoprimcu, čak i ako njegov trud
bez njegove krivnje nije imao uspjeha, sve potrebne troškove što ih je
učinio za izvršenje naloga, s kamatama od dana kad su učinjeni.

\(2\) On je dužan preuzeti obveze što ih je nalogoprimac uzeo na sebe
obavljajući u svoje ime povjerene mu poslove, ili ga na drugi način
osloboditi njih.

**Naknada štete**

Članak 774.

Nalogodavac je dužan naknaditi nalogoprimcu štetu koju je ovaj pretrpio
bez svoje krivnje u obavljanju naloga.

**Visina naknade**

Članak 775.

Ako nije drukčije ugovoreno, nalogodavac duguje naknadu u uobičajenoj
visini, a ako o tome nema običaja, onda pravičnu naknadu.

**Isplata naknade**

Članak 776.

\(1\) Ako nije drukčije ugovoreno, nalogodavac je dužan isplatiti
nalogoprimcu naknadu nakon obavljenog posla.

\(2\) Ako je nalogoprimac bez svoje krivnje samo djelomično obavio
nalog, ima pravo na razmjerni dio naknade.

**Založno pravo**

Članak 777.

Radi osiguranja naknade i troškova nalogoprimac ima založno pravo na
pokretnim stvarima nalogodavca što ih je dobio po osnovi naloga, a i na
novčanim iznosima koje je naplatio za račun nalogodavca.

**Solidarna odgovornost nalogodavaca**

Članak 778.

Ako je više njih povjerilo nalogoprimcu izvršenje naloga, oni mu
odgovaraju solidarno.

**IV. PRESTANAK NALOGA**

** Odustanak od ugovora**

Članak 779.

\(1\) Nalogodavac može odustati od ugovora.

\(2\) U slučaju odustanka od ugovora u kojem nalogoprimcu pripada
naknada za njegov trud, nalogodavac je dužan isplatiti nalogoprimcu
odgovarajući dio naknade i naknaditi mu štetu koju je pretrpio
odustankom od ugovora, ako za odustanak nije bilo osnovanih razloga.

**Otkaz**

Članak 780.

\(1\) Nalogoprimac može otkazati nalog kad hoće, samo ne u nevrijeme.

\(2\) On je dužan naknaditi nalogodavcu štetu koju je ovaj pretrpio zbog
otkaza naloga u nevrijeme, osim kad su za otkaz postojali osnovani
razlozi.

\(3\) Nalogoprimac je dužan nastaviti nakon otkaza poslove koji ne trpe
odgađanje, dok nalogodavac ne bude mogao preuzeti brigu o njima.

**Smrt, prestanak pravne osobe**

Članak 781.

\(1\) Nalog prestaje smrću nalogoprimca.

\(2\) Nasljednici nalogoprimca dužni su o njegovoj smrti što prije
obavijestiti nalogodavca i poduzeti što je potrebno za zaštitu njegovih
interesa, dok ne bude u stanju sam preuzeti brigu o njima.

\(3\) Nalog prestaje smrću nalogodavca samo ako je tako ugovoreno ili
ako se nalogoprimac primio naloga s obzirom na svoje osobne odnose s
nalogodavcem.

\(4\) U tom slučaju je nalogoprimac dužan nastaviti povjerene mu
poslove, ako bi inače nastupila šteta za nasljednike, dok ovi ne budu
mogli sami preuzeti brigu o njima.

\(5\) Ako je nalogodavac ili nalogoprimac pravna osoba, nalog prestaje
kad ta osoba prestane postojati.

**Stečaj, lišenje poslovne sposobnosti**

Članak 782.

Nalog prestaje kad nad nalogodavcem ili nalogoprimcem bude otvoren
stečaj ili bude potpuno ili djelomično lišen poslovne sposobnosti.

**Trenutak prestanka naloga**

Članak 783.

\(1\) Kad je nalogodavac odustao od ugovora, kad je umro ili pao pod
stečaj ili potpuno ili djelomično lišen poslovne sposobnosti, nalog
prestaje u trenutku kad je nalogoprimac saznao za događaj zbog kojega
nalog prestaje.

\(2\) Kad je nalogoprimcu izdana pisana punomoć, dužan ju je vratiti
nakon prestanka naloga.

**Iznimke**

Članak 784.

Kad je nalog dan da bi nalogoprimac mogao postići ispunjenje neke svoje
tražbine od nalogodavca, nalogodavac ne može odustati od ugovora i nalog
ne prestaje ni smrću, ni stečajem nalogodavca ili nalogoprimca, ni kad
jedan od njih bude potpuno ili djelomično lišen poslovne sposobnosti.

##### Odsjek 19. UGOVOR O KOMISIJI

**I. OPĆE ODREDBE**

**Pojam**

Članak 785.

\(1\) Ugovorom o komisiji obvezuje se komisionar obaviti uz proviziju
jedan ili više poslova u svoje ime i za račun komitenta.

\(2\) Komisionar ima pravo na proviziju i kad nije ugovorena.

**Primjena pravila ugovora o nalogu**

Članak 786.

Na ugovor o komisiji na odgovarajući se način primjenjuju pravila o
nalogu, ako pravilima o komisiji nije drukčije određeno.

**Sklapanje posla pod uvjetima različitim od naloga**

Članak 787.

\(1\) Ako je komisionar sklopio neki posao pod nepovoljnijim uvjetima od
onih određenih nalogom kad to nije smio, dužan je naknaditi komitentu
razliku, a i prouzročenu štetu.

\(2\) U slučaju iz stavka 1. ovoga članka komitent može uskratiti
prihvat sklopljenog posla, ako o tome odmah obavijesti komisionara.

\(3\) Ali komitent gubi to pravo ako komisionar pokaže spremnost da mu
odmah isplati razliku i naknadi prouzročenu štetu.

\(4\) Ako je posao sklopljen pod povoljnijim uvjetima od onih određenih
nalogom, sva tako postignuta korist pripada komitentu.

**Prodaja robe prezaduženoj osobi**

Članak 788.

Komisionar odgovara komitentu za štetu ako je prodao robu osobi za čiju
je prezaduženost znao ili je mogao znati.

**Kad komisionar kupuje robu komitenta ili mu prodaje svoju robu**

Članak 789.

\(1\) Komisionar kome je povjereno da proda ili kupi neku robu kotiranu
na burzi ili na tržištu može, ako mu je komitent to dopustio, zadržati
robu za sebe kao kupac, odnosno isporučiti je kao prodavatelj, po cijeni
u vrijeme izvršenja povjerenog posla.

\(2\) U tom slučaju između komisionara i komitenta nastaju odnosi iz
ugovora o kupoprodaji.

\(3\) Ako se burzovna, odnosno tržišna cijena i cijena koju je odredio
komitent ne podudaraju, komisionar -- prodavatelj ima pravo na nižu od
te dvije cijene, a komisionar -- kupac dužan je platiti višu.

**II. OBVEZE KOMISIONARA**

**Čuvanje i osiguranje**

Članak 790.

\(1\) Komisionar je dužan čuvati povjerenu mu robu s pažnjom dobrog
gospodarstvenika.

\(2\) On odgovara i za slučajnu propast ili oštećenje robe ako je nije
osigurao, a prema nalogu je bio dužan to učiniti.

**Obavijest o stanju primljene robe**

Članak 791.

\(1\) Prilikom preuzimanja robe od prijevoznika, koju mu je poslao
komitent, komisionar je dužan utvrditi njezino stanje i bez odgađanja
izvijestiti komitenta o danu prispijeća robe te o vidljivim oštećenjima
ili manjku, inače odgovara za štetu koja bi zbog toga propusta nastala
za komitenta.

\(2\) On je dužan poduzeti sve potrebne mjere radi očuvanja prava
komitenta prema odgovornoj osobi.

**Obavijest o promjenama na robi**

Članak 792.

Komisionar je dužan obavijestiti komitenta o svim promjenama na robi
zbog kojih bi ona mogla izgubiti od svoje vrijednosti, a ako nema
vremena za čekanje njegovih uputa, ili odugovlači s davanjem uputa, u
slučaju opasnosti znatnijeg oštećenja robe komisionar je dužan prodati
je na najpovoljniji način.

**Priopćavanje komitentu imena suugovaratelja**

Članak 793.

\(1\) Komisionar je dužan priopćiti komitentu s kojom je osobom obavio
posao što mu ga je komitent povjerio.

\(2\) Ovo pravilo ne vrijedi u slučaju prodaje pokretnih stvari koja se
obavlja preko komisionih prodavaonica, osim ako nije drukčije ugovoreno.

**Polaganje računa**

Članak 794.

\(1\) Komisionar je dužan položiti račun o obavljenom poslu bez
nepotrebnog odgađanja.

\(2\) On je dužan predati komitentu sve što je primio po osnovi posla
izvršenog za njegov račun.

\(3\) Komisionar je dužan prenijeti na komitenta tražbine i ostala prava
koja je stekao prema trećemu s kojim je obavio posao u svoje ime i za
njegov račun.

**Jamstvo za suugovaratelja**

Članak 795.

\(1\) Komisionar odgovara za ispunjenje obveze svog suugovaratelja samo
ako je posebno jamčio da će on svoje obveze ispuniti (delkredere
komisija)), u kojem slučaju on odgovara solidarno s njim.

\(2\) Komisionar koji je jamčio za ispunjenje obveza svog suugovaratelja
ima pravo i na povećanu proviziju (delkredere provizija).

**III. OBVEZE KOMITENTA**

**Provizija**

Članak 796.

\(1\) Komitent je dužan isplatiti komisionaru proviziju kad bude
ispunjen posao što ga je komisionar poduzeo ili ako ispunjenje posla
bude spriječeno nekim uzrokom za koji odgovara komitent.

\(2\) U slučaju postupnog ispunjavanja posla komisionar može zahtijevati
razmjeran dio provizije poslije svakoga djelomičnog ispunjenja.

\(3\) Ako ne dođe do ispunjenja sklopljenog posla iz uzroka za koji ne
odgovaraju ni komisionar ni komitent, komisionar ima pravo na
odgovarajuću naknadu za svoj trud.

\(4\) Komisionar koji je nevjerno postupio prema komitentu nema pravo na
proviziju.

**Visina provizije**

Članak 797.

Ako iznos provizije nije određen ugovorom ili tarifom, komisionaru
pripada provizija prema obavljenom poslu i postignutom rezultatu.

**Naknada troškova**

Članak 798.

\(1\) Komitent je dužan naknaditi komisionaru troškove koji su bili
potrebni za izvršenje naloga, s kamatama od dana kad su učinjeni.

\(2\) Komitent je dužan dati komisionaru posebnu naknadu za uporabu
njegovih skladišta i transportnih sredstava, ako ona nije obuhvaćena
provizijom.

**Predujam komisionaru**

Članak 799.

Ako ugovorom o komisiji nije što drugo određeno, komitent nije dužan
komisionaru dati predujam potreban za obavljanje posla.

**IV. ZALOŽNO PRAVO**

Članak 800.

\(1\) Komisionar ima založno pravo na stvarima koje su objekt ugovora o
komisiji dok se te stvari nalaze kod njega ili kod nekog koji ih drži za
njega ili dok on ima u rukama ispravu s pomoću koje može raspolagati
njima.

\(2\) Iz vrijednosti tih stvari komisionar može naplatiti prije ostalih
komitentovih vjerovnika svoje tražbine po osnovi svih komisijskih
poslova s komitentom te po osnovi zajmova i predujmova danih komitentu,
bez obzira jesu li nastale u vezi s tim stvarima ili nekim drugim.

\(3\) Pravo prvenstvene naplate ima komisionar iz tražbina koje je
izvršavajući nalog stekao za račun komitenta.

**V. ODNOSI S TREĆIM OSOBAMA**

**Komitentova prava na tražbine iz posla s trećim**

Članak 801.

\(1\) Komitent može zahtijevati ispunjenje tražbine iz posla što ga je
komisionar sklopio s trećim i za njegov račun tek pošto mu ih komisionar
ustupi.

\(2\) Ali glede odnosa komitenta s komisionarom i njegovim vjerovnicima,
te se tražbine od svog nastanka smatraju komitentovim tražbinama.

**Ograničenje prava komisionarovih vjerovnika**

Članak 802.

Vjerovnici komisionara ne mogu radi naplate svojih tražbina, ni u
slučaju njegova stečaja, poduzeti mjere ovrhe na pravima i stvarima što
ih je komisionar izvršavajući nalog stekao u svoje ime ali za račun
komitenta, osim ako je riječ o tražbinama nastalim u vezi sa stjecanjem
tih prava i stvari.

**Stečaj komisionara**

Članak 803.

\(1\) U slučaju stečaja komisionara komitent može zahtijevati izlučenje
iz stečajne mase stvari što ih je predao komisionaru radi prodaje za
njegov račun, a i stvari što ih je komisionar nabavio za njegov račun.

\(2\) U istom slučaju komitent može zahtijevati od trećega kome je
komisionar prodao stvari da mu isplati njihovu cijenu, odnosno njezin
još neisplaćeni dio.

##### Odsjek 20. UGOVOR O TRGOVINSKOM ZASTUPANJU

**I. OPĆE ODREDBE**

**Pojam**

Članak 804.

\(1\) Ugovorom o trgovinskom zastupanju obvezuje se zastupnik da će za
vrijeme trajanja ugovora pregovarati s trećim osobama o sklapanju
ugovora u ime i za račun nalogodavca te da će, ako je tako ugovoreno, i
sklapati ugovore s trećim osobama u ime i za račun nalogodavca, a
nalogodavac se obvezuje da će zastupniku za svaki ugovor kojega je on
sklopio ili koji je sklopljen njegovim djelovanjem platiti određenu
proviziju.

\(2\) Zastupnikom iz stavka 1. ovoga članka neće se smatrati osoba koja
je po ovom ili posebnom zakonu ovlaštena na zastupanje druge osobe.

\(3\) Nalogodavac može imati na istom području za istu vrstu poslova
više zastupnika.

**Zastupanje drugog nalogodavca**

Članak 805.

Zastupnik ne može bez pristanka nalogodavca preuzeti obvezu da na istom
području i za istu vrstu poslova radi za drugog nalogodavca.

**Oblik**

Članak 806.

Ugovor o trgovinskom zastupanju mora biti sklopljen u pisanom obliku.

**Punomoć**

Članak 807.

Zastupnik može zahtijevati od nalogodavca da mu izda punomoć.

**Primanje ispunjenja**

Članak 808.

Zastupnik ne može zahtijevati ni primati ispunjenje tražbine svog
nalogodavca ako za to nije posebno ovlašten.

**Izjave u ime nalogodavca**

Članak 809.

Zastupnik je ovlašten radi očuvanja prava svog nalogodavca davati
potrebne izjave njegovu suugovaratelju.

**Mjere osiguranja**

Članak 810.

Radi zaštite interesa nalogodavca zastupnik može poduzimati potrebne
mjere osiguranja.

**II. OBVEZE ZASTUPNIKA**

**Skrb o interesima nalogodavca**

Članak 811.

\(1\) Zastupnik je dužan skrbiti o interesima nalogodavca te u svim
poslovima koje poduzima postupati u skladu s načelom savjesnosti i
poštenja i pažnjom dobrog gospodarstvenika.

\(2\) Zastupnik je poglavito dužan poduzimati sve što je potrebno kako
bi posredovao i sklapao poslove za koje je ovlašten, držeći se pritom
razumnih uputa nalogodavca.

\(3\) Odredbe ugovora o trgovinskom zastupanju suprotne odredbama
stavka 1. i 2. ovoga članka ništetne su.

**Dužnost obavješćivanja**

Članak 812.

\(1\) Zastupnik je dužan davati nalogodavcu sve potrebne obavijesti o
stanju na tržištu, poglavito one koje su značajne za svaki pojedini
posao.

\(2\) Zastupnik je dužan nalogodavca redovito obavješćivati o ispunjenju
svojih ugovornih obveza, o trećim osobama koje su spremne pregovarati s
nalogodavcem ili s njime sklopiti ugovor te o ugovorima koje je sklopio
u ime i za račun nalogodavca.

\(3\) Odredbe ugovora o trgovinskom zastupanju suprotne odredbama
stavka 1. i 2. ovoga članka ništetne su.

**Postupanje po uputama**

Članak 813.

U vođenju pregovora i pri sklapanju ugovora zastupnik je dužan postupati
po uputama nalogodavca.

**Čuvanje tajni**

Članak 814.

\(1\) Zastupnik je dužan čuvati poslovnu, profesionalnu i službenu tajnu
svog nalogodavca koju je doznao u vezi s povjerenim poslom.

\(2\) On odgovara ako ih iskoristi ili drugome otkrije i poslije
prestanka ugovora o trgovinskom zastupanju.

**Vraćanje stvari danih na uporabu**

Članak 815.

Nakon prestanka ugovora o trgovinskom zastupanju zastupnik je dužan
vratiti nalogodavcu sve stvari koje mu je ovaj predao na uporabu za
trajanja ugovora, osim ako je što drugo ugovoreno.

**Poseban slučaj odgovornosti**

Članak 816.

\(1\) Zastupnik odgovara nalogodavcu za ispunjenje obveze iz ugovora u
čijem je sklapanju posredovao ili koje je po ovlaštenju on sklopio u ime
nalogodavca, samo ako je za to posebno pisano jamčio.

\(2\) U tom slučaju on ima pravo i na posebnu proviziju (delkredere
provizija).

**III. OBVEZE NALOGODAVCA**

**Opće pravilo**

Članak 817.

\(1\) Nalogodavac je dužan u svom odnosu sa zastupnikom postupati u
skladu s načelom savjesnosti i poštenja i s pažnjom dobrog
gospodarstvenika.

\(2\) Kad je to za obavljanje njegovih poslova potrebno, nalogodavac je
dužan o svom trošku staviti zastupniku na raspolaganje uzorke, nacrte,
cjenike, promidžbene materijale, opće uvjete poslovanja i ostalu
dokumentaciju.

\(3\) Odredbe ugovora o trgovinskom zastupanju suprotne odredbama
stavka 1. i 2. ovoga članka ništetne su.

**Dužnost obavještavanja**

Članak 818.

\(1\) Nalogodavac je dužan dati zastupniku sve obavijesti potrebne za
ispunjenje njegovih obveza iz ugovora.

\(2\) Nalogodavac je dužan u razumnom roku obavijestiti zastupnika o
prihvatu ili odbijanju ponude te neispunjenju ugovora u čijem je
sklapanju zastupnik sudjelovao.

\(3\) Nalogodavac je dužan bez odgađanja obavijestiti zastupnika o
potrebi da se opseg njegovih poslova svede na manju mjeru nego što je
zastupnik mogao osnovano očekivati, kako bi ovaj pravodobno smanjio
svoju poduzetnost u odgovarajućoj mjeri, inače mu odgovara za
pretrpljenu štetu.

\(4\) Odredbe ugovora o trgovinskom zastupanju suprotne odredbama
prethodnih stavaka ovoga članka ništetne su.

**Provizija**

Članak 819.

\(1\) Nalogodavac je dužan isplatiti zastupniku proviziju za ugovore
koji su za vrijeme trajanja ugovora o trgovinskom zastupanju sklopljeni
njegovim posredovanjem te za ugovore što ih je zastupnik sklopio u ime i
za račun nalogodavca, ako je bio na to ovlašten.

\(2\) Zastupnik ima pravo na proviziju i za ugovore što ih je
nalogodavac sklopio neposredno s klijentima koje je zastupnik našao.

\(3\) Zastupnik kojemu je na temelju ugovora o trgovinskom zastupanju
povjereno isključivo pravo posredovanja na određenom području ili s
određenom skupinom klijenata ima pravo na proviziju i za one ugovore
koje je nalogodavac sklopio na tom području ili s tim klijentima bez
posredovanja zastupnika.

\(4\) Svaka naknada čiji iznos ovisi o broju ili vrijednosti ostvarenih
poslova smatrat će se provizijom.

\(5\) Zastupnik ima pravo na proviziju za ugovor koji je nalogodavac
sklopio nakon prestanka ugovora o trgovinskom zastupanju, ako je
sklopljeni ugovor pretežito posljedica zastupnikova djelovanja prije
prestanka ugovora o trgovinskom zastupanju te ako je ugovor sklopljen u
razumnom roku od prestanka ugovora o trgovinskom zastupanju ili ako je
ponuda treće osobe za sklapanje ugovora stigla zastupniku ili
nalogodavcu prije prestanka ugovora o trgovinskom zastupanju.

\(6\) Zastupnik nema pravo na proviziju utvrđenu stavcima 1. - 3. ovoga
članka ako pravo na proviziju, u skladu sa stavkom 5. ovoga članka,
pripada prijašnjem zastupniku, osim ako bi na temelju okolnosti slučaja
bilo pravično da se provizija podijeli između oba zastupnika.

**Iznos provizije**

Članak 820.

\(1\) Ako iznos provizije nije određen ugovorom ili tarifom, zastupnik
ima pravo na proviziju u iznosu koji je uobičajen za tu vrstu posla u
mjestu u kojem je zastupnik obavljao poslove za nalogodavca.

\(2\) Ako je zastupnik posredovao za nalogodavca u različitim mjestima,
ima pravo na proviziju u iznosu koji je uobičajen u mjestu gdje se
nalazi njegovo prebivalište, odnosno sjedište.

\(3\) Ako nije moguće utvrditi iznos provizije koji je uobičajen,
zastupnik ima pravo na proviziju u iznosu koji bi prema svim okolnostima
slučaja, a poglavito broju i vrijednosti poslova koje je zastupnik
obavio za nalogodavca te zahtjevnosti i opsegu zastupnikova
posredovanja, bio pravičan.

**Posebna provizija**

Članak 821.

Zastupnik koji je po ovlaštenju nalogodavca naplatio neku njegovu
tražbinu ima pravo na posebnu proviziju od naplaćenog iznosa.

**Stjecanje prava na proviziju**

Članak 822.

\(1\) Zastupnik stječe pravo na proviziju u trenutku kad je nalogodavac
ispunio, odnosno trebao ispuniti svoju činidbu iz ugovora između njega i
treće osobe ili, ako je treća osoba na temelju ugovora s nalogodavcem
dužna prva ispuniti svoju činidbu, u trenutku kad je treća osoba
ispunila, odnosno trebala ispuniti svoju činidbu, pa i kad to nije
učinila iz razloga za koji je odgovoran nalogodavac.

\(2\) Ako je između nalogodavca i treće osobe sklopljen ugovor s
uzastopnim činidbama koje se trebaju ispunjavati kroz određeno vrijeme,
zastupnik stječe pravo na razmjerni dio provizije u skladu s pravilima
iz prethodnog stavka ovoga članka.

\(3\) Odredbe ugovora o trgovinskom zastupanju suprotne stav ku 1. i 2.
ovoga članka ništetne su, ako se njima pogoršava položaj zastupnika
utvrđen tim stavcima.

**Obračunavanje provizije**

Članak 823.

\(1\) Nalogodavac je dužan svaka tri mjeseca podnijeti zastupniku
obračun provizije na koju zastupnik ima pravo, izračunatu za svaki
mjesec posebno.

\(2\) Obračun provizije mora sadržavati sve bitne elemente na temelju
kojih je izrađen.

\(3\) Nalogodavac je dužan obračunati i platiti zastupniku tromjesečnu
proviziju najkasnije do kraja mjeseca koji slijedi nakon zadnjeg mjeseca
obračunskog tromjesečja.

\(4\) Strane mogu ugovoriti obračunsko razdoblje kraće od tri mjeseca.

\(5\) Nalogodavac je dužan, na zahtjev zastupnika, o svom trošku predati
mu izvadak iz svojih poslovnih knjiga koji se odnosi na poslove koji
zastupniku daju pravo na proviziju te ga obavijestiti o svim okolnostima
koje utječu na proviziju.

\(6\) Ako nalogodavac odbije zastupnikov zahtjev iz prethodnog stavka
ili ako zastupnik posumnja u točnost izvatka iz nalogodavčevih poslovnih
knjiga ili posumnja u obavijesti koje mu je nalogodavac dao, ovlašten je
zahtijevati da ovlašteni revizor pregleda nalogodavčeve poslovne knjige
glede podataka o kojima ovisi provizija te da mu te podatke dostavi.

\(7\) Odredbe ugovora o trgovinskom zastupanju suprotne prethodnim
stavcima ovoga članka ništetne su, ako se njima pogoršava položaj
zastupnika utvrđen tim stavcima.

**Gubitak prava na proviziju**

Članak 824.

\(1\) Zastupnik gubi pravo na proviziju ako ugovor između nalogodavca i
treće osobe ostane neispunjen iz uzroka koji nisu na strani nalogodavca.

\(2\) Ako je u slučaju iz stavka 1. ovoga članka zastupnik primio
proviziju, dužan ju je vratiti.

\(3\) Odredbe ugovora o trgovinskom zastupanju suprotne prethodnim
stavcima ovoga članka ništetne su ako se njima pogoršava položaj
zastupnika utvrđen tim stavcima.

**Troškovi**

Članak 825.

\(1\) Zastupnik nema pravo na naknadu troškova koji proizlaze iz
redovitog obavljanja poslova, osim ako je drukčije ugovoreno.

\(2\) Ali on ima pravo na naknadu posebnih troškova koje je učinio u
korist nalogodavca ili po njegovu nalogu.

**IV. PRAVO ZADRŽANJA**

Članak 826.

Radi osiguranja svojih dospjelih tražbina nastalih u vezi s ugovorom,
zastupnik ima pravo zadržanja na iznosima što ih je naplatio za
nalogodavca po njegovu ovlaštenju te na svim nalogodavčevim stvarima
koje je u vezi s ugovorom primio od nalogodavca ili od nekog drugog, dok
se nalaze kod njega ili kod nekog tko ih drži za njega, ili dok ima u
rukama ispravu pomoću koje može raspolagati njima.

**V. PRESTANAK UGOVORA**

**Trajanje ugovora**

Članak 827.

\(1\) Ako se ne ugovori drukčije, ugovor o trgovinskom zastupanju sklapa
se na neodređeno vrijeme.

\(2\) Ugovor sklopljen na određeno vrijeme prestaje protekom vremena na
koje je sklopljen.

\(3\) Ako strane nastave ispunjavati ugovor sklopljen na određeno
vrijeme i nakon proteka vremena na koje je ugovor sklopljen, smatrat će
se da su sklopile novi ugovor istog sadržaja na neodređeno vrijeme.

**Otkaz ugovora**

Članak 828.

\(1\) Ako je ugovor o trgovinskom zastupanju sklopljen na neodređeno
vrijeme, svaka ga strana može otkazati pisanom obaviješću upućenoj
drugoj strani, poštujući otkazne rokove određene ovim člankom.

\(2\) Dužina otkaznog roka ovisna je o trajanju ugovora i iznosi po
mjesec dana za svaku započetu godinu trajanja ugovora.

\(3\) Ako je ugovor trajao duže od pet godina, otkazni rok iznosi šest
mjeseci.

\(4\) Strane ne mogu ugovoriti kraći otkazni rok, a ako ugovore duži,
taj rok mora biti jednak za obje strane.

\(5\) Ako nije drukčije ugovoreno, otkazni rok započinje teći prvi dan
mjeseca koji slijedi mjesec u kojem je drugoj strani upućena pisana
obavijest o otkazu te završava zadnjim danom zadnjeg mjeseca roka.

\(6\) Odredbe ovoga članka primjenjuju se i na ugovor sklop ljen na
određeno vrijeme koji se zbog ispunjavanja i nakon proteka roka na koji
je sklopljen smatra ugovorom na neodređeno vrijeme, s time da se vrijeme
trajanja ugovora na određeno vrijeme uzima u obzir pri izračunavanju
dužine otkaznog roka.

**Raskid ugovora**

Članak 829.

\(1\) Iz važnih razloga koje mora navesti, a poglavito zbog neispunjenja
ugovorne obveze druge strane ili zbog promijenjenih okolnosti, svaka
strana može raskinuti ugovor na neodređeno vrijeme bez otkaznog roka,
odnosno raskinuti ugovor na odre đe no vrijeme prije isteka vremena na
koje je sklopljen.

\(2\) Ovo pravo strane ne mogu ugovorom isključiti ili ograničiti.

\(3\) Ako je izjava o raskidu ugovora na neodređeno vrijeme dana bez
važnih razloga, smatra se otkazom s redovitim otkaznim rokom.

\(4\) Ugovorna strana ima pravo na naknadu štete ako druga strana nije
imala važan razlog za raskid ugovora.

\(5\) Neosnovani raskid daje pravo drugoj strani da raskine ugovor na
neodređeno vrijeme bez otkaznog roka, odnosno da raskine ugovor na
određeno vrijeme prije proteka vremena na koje je sklopljen.

**VI. POSEBNA NAKNADA**

Članak 830.

\(1\) Po prestanku ugovora zastupnik stječe pravo na posebnu naknadu ako
je nalogodavcu našao nove stranke ili mu je značajno povećao opseg
poslovanja s postojećim strankama, a nalogodavac je i po prestanku
ugovora imao znatne koristi od tih stranaka, te ako plaćanje te naknade
opravdavaju okolnosti slučaja, poglavito gubitak provizije u poslovanju
s tim strankama.

\(2\) Pravo na posebnu naknadu nastaje i u slučaju da je ugovor prestao
zbog smrti zastupnika.

\(3\) Prilikom određivanja posebne naknade treba voditi raču na i o
proviziji koju je zastupnik dobio za ugovore sklopljene po prestanku
ugovornog odnosa s nalogodavcem kao i možebitnu zabranu ili ograničenje
obavljanja djelatnosti po prestanku odnosa s nalogodavcem.

\(4\) Iznos posebne naknade ne može premašiti iznos pros ječ ne godišnje
provizije u zadnjih pet godina, a ako je ugovorni odnos trajao kraće od
pet godina iznos prosječne godišnje provizije u razdoblju trajanja
ugovora.

\(5\) Glede izvadaka iz poslovnih knjiga nalogodavca i obavijesti o
okolnostima koje utječu na visinu posebne naknade, na odgovarajući se
način primjenjuju odredbe ovoga Zakona o pravima zastupnika prilikom
obračunavanja provizije.

\(6\) Plaćanje posebne naknade ne isključuje pravo zastupnika da traži
naknadu štete koja prelazi visinu posebne naknade.

**Razlozi koji isključuju pravo na posebnu naknadu**

Članak 831.

Nalogodavac nije dužan platiti posebnu naknadu:

> -- ako je zastupnik otkazao ili raskinuo ugovor, s time da i tada
> zastupnik može zahtijevati posebnu naknadu ako je uzrok za raskid ili
> otkaz ugovora bio na strani nalogodavca ili je raskinuo, odnosno
> otkazao ugovor zbog svoje starosti ili bolesti koja ga sprječava da
> nastavi ugovorni odnos,

-- ako je nalogodavac raskinuo ugovor zbog zastupnikova skrivljenog
ponašanja,

-- ako je na temelju sporazuma s nalogodavcem zastupnik prenio ugovor na
nekoga drugog.

**Gubitak prava na posebnu naknadu**

Članak 832.

Zastupnik gubi pravo na posebnu naknadu te na naknadu štete, ako u roku
od godine dana od dana prestanka ugovora ne obavijesti nalogodavca da će
ih zahtijevati.

**Zabrana ograničenja ili isključenja zastupnikovih prava**

Članak 833.

Ugovorne strane ne mogu prije prestanka ugovora ograničiti ili
isključiti prava koja zastupnik ima po ovom odjeljku zakona.

**VII. UGOVORNA ODREDBA O ZABRANI ILI OGRANIČENJU OBAVLJANJA
DJELATNOSTI**

Članak 834.

\(1\) Ugovorne strane mogu ugovoriti da zastupnik nakon prestanka
ugovora neće smjeti obavljati, u potpunosti ili djelomično, djelatnost
trgovinskog zastupanja.

\(2\) Takva će ugovorna odredba biti valjana ako je u pisanom obliku te
ako se odnosi na isto područje, iste osobe ili istu robu na koje se
odnosi i ugovor o trgovinskom zastupanju.

\(3\) Kad ugovor prestane zbog razloga koji su na strani nalogodavca,
takva ugovorna odredba obvezuje zastupnika samo ako mu nalogodavac po
prestanku ugovora plati posebnu naknadu i ako mu u razdoblju trajanja
zabrane ili ograničenja obavljanja djelatnosti plaća dodatnu mjesečnu
naknadu u iznosu koji je jednak prosječnom mjesečnom iznosu provizije na
koju je imao pravo u zadnjih pet godina, a ako je ugovor trajao kraće od
pet godina, u iznosu koji je jednak prosječnom mjesečnom iznosu
provizije na koju je imao pravo za vrijeme trajanja ugovora.

\(4\) Ugovorna odredba o zabrani ili ograničenju obavljanja djelatnosti
obvezuje zastupnika najduže dvije godine po prestanku ugovora.

\(5\) Ako zastupnik raskine ugovor zbog nalogodavčeva skriv ljenog
ponašanja, ovlašten je u roku od mjesec dana od dana raskida ugovora
pisanom izjavom priopćiti nalogodavcu da neće poštovati odredbu o
zabrani ili ograničenju obavljanja djelatnosti.

\(6\) Odredba ugovora o zabrani ili ograničenju obavljanja djelatnosti
suprotna odredbama ovoga članka ništetna je ako se njome pogoršava
položaj zastupnika utvrđen tim odredbama.

##### Odsjek 21. UGOVOR O POSREDOVANJU

**I. OPĆE ODREDBE**

**Pojam**

Članak 835.

Ugovorom o posredovanju obvezuje se posrednik dovesti u vezu s
nalogodavcem osobu koja bi s njim pregovarala o sklapanju ugovora, a
nalogodavac se obvezuje isplatiti mu određenu proviziju, ako ugovor bude
sklopljen.

**Primjena odredbi ugovora o djelu**

Članak 836.

Kad je ugovoreno da će posrednik imati pravo na određenu proviziju i ako
njegovo nastojanje ostane bez rezultata, o takvom ugovoru sudit će se
prema odredbama što vrijede za ugovor o djelu.

**Primanje ispunjenja**

Članak 837.

\(1\) Nalog za posredovanje ne ovlašćuje posrednika da za nalogodavca
primi ispunjenje obveze iz ugovora sklopljenog njegovim posredovanjem.

\(2\) Za to je potrebna posebna pisana punomoć.

**Opoziv naloga za posredovanje**

Članak 838.

Nalogodavac može opozvati nalog za posredovanje kad god hoće, ako se
toga nije odrekao i ako to nije protivno savjesnosti.

**Nepostojanje obveze da se sklopi ugovor**

Članak 839.

Nalogodavac nije dužan pristupiti pregovorima za sklapanje ugovora s
osobom koju je posrednik našao, ni sklopiti s njom ugovor pod uvjetima
koje je priopćio posredniku, ali će odgovarati za štetu ako je postupio
protivno savjesnosti.

**II. OBVEZE POSREDNIKA**

**Obveza tražiti priliku**

Članak 840.

\(1\) Posrednik je dužan tražiti s pažnjom dobrog gospodarstvenika
priliku za sklapanje određenog ugovora i upoznati s njome nalogodavca.

\(2\) Posrednik je dužan posredovati u pregovorima i nastojati da dođe
do sklapanja ugovora, ako se na to posebno obvezao.

\(3\) On ne odgovara ako i pored potrebne brižljivosti ne uspije u svom
nastojanju.

**Obveza obavješćivanja**

Članak 841.

Posrednik je dužan obavijestiti nalogodavca o svim okolnostima značajnim
za namjeravani posao koje su mu poznate ili su mu morale biti poznate.

**Odgovornost posrednika**

Članak 842.

\(1\) Posrednik odgovara za štetu koju bi pretrpjela jedna ili druga
strana između kojih je posredovao, a koja bi se dogodila zbog toga što
je posredovao za poslovno nesposobnu osobu za čiju je nesposobnost znao
ili mogao znati, ili za osobu za koju je znao ili morao znati da neće
moći ispuniti obveze iz toga ugovora, i uopće za svaku štetu nastalu
njegovom krivnjom.

\(2\) Posrednik odgovara za štetu koju prouzroči nalogodavcu zbog toga
što je bez dopuštenja nalogodavca obavijestio nekog trećega o sadržaju
naloga, o pregovorima ili o uvjetima sklop ljenog ugovora.

**Posrednički dnevnik i list**

Članak 843.

Posrednik je dužan u posebnu knjigu (posrednički dnevnik) ubilježiti
bitne podatke o ugovoru koji je sklopljen njegovim posredovanjem i
izdati izvadak iz te knjige potpisan od njegove strane (posrednički
list).

**III. OBVEZE NALOGODAVCA**

**Provizija**

Članak 844.

\(1\) Posrednik ima pravo na proviziju i kad nije ugovorena.

\(2\) Ako visina provizije nije određena ni tarifom ili kojim drugim
općim aktom, ni ugovorom, a ni običajem, odredit će je sud prema
posrednikovu trudu i učinjenoj usluzi.

**Kad posrednik stječe pravo na proviziju**

Članak 845.

\(1\) Posrednik stječe pravo na proviziju u trenutku sklapanja ugovora
za koji je posredovao, ako što drugo nije ugovoreno.

\(2\) Ali ako je ugovor sklopljen pod odgodnim uvjetom, posrednik stječe
pravo na proviziju tek kad se uvjet ostvari.

\(3\) Kad je ugovor sklopljen pod raskidnim uvjetom, ostvarenje uvjeta
nema utjecaja na posrednikovo pravo na proviziju.

\(4\) U slučaju nevaljanosti ugovora posrednik ima pravo na proviziju
ako mu uzrok nevaljanosti nije bio poznat.

**Naknada troškova**

Članak 846.

\(1\) Posrednik nema pravo na naknadu troškova učinjenih u izvršenju
naloga, osim kad je to ugovoreno.

\(2\) Ali ako mu je ugovorom priznato pravo na naknadu troškova, on ima
pravo na tu naknadu i u slučaju kad ugovor nije sklopljen.

**Posredovanje za obje strane**

Članak 847.

\(1\) Ako drukčije nije ugovoreno, posrednik koji je dobio nalog za
posredovanje od obiju strana može zahtijevati od svake strane samo
polovicu provizije i naknadu polovice troškova ako je naknada troškova
ugovorena.

\(2\) Posrednik je dužan da se s pažnjom dobrog gospodarstvenika skrbi o
interesima obiju strana između kojih posreduje.

**Gubitak prava na proviziju**

Članak 848.

Posrednik koji protivno ugovoru ili protivno interesima svog nalogodavca
radi za drugu stranu, gubi pravo na proviziju i na naknadu troškova.

##### Odsjek 22. UGOVOR O OTPREMI (ŠPEDICIJA)

**I. OPĆE ODREDBE**

**Pojam**

Članak 849.

\(1\) Ugovorom o otpremi obvezuje se otpremnik radi prijevoza stvari
sklopiti, u svoje ime a za račun nalogodavca, ugovor o prijevozu i druge
ugovore potrebne za izvršenje prijevoza te obaviti ostale uobičajene
poslove i radnje, a nalogodavac se obvezuje isplatiti mu određenu
naknadu.

\(2\) Ako je ugovorom predviđeno, otpremnik može sklopiti ugovor o
prijevozu i poduzimati druge pravne radnje u ime i za račun nalogodavca.

**Odustanak od ugovora**

Članak 850.

Nalogodavac može po svojoj volji odustati od ugovora, ali je u tom
slučaju dužan naknaditi otpremniku sve troškove što ih je do tada imao i
isplatiti mu razmjeran dio naknade za dotadašnji rad.

**Primjena pravila o ugovorima o komisiji i trgovinskom zastupanju**

Članak 851.

Na odnose nalogodavca i otpremnika koji nisu uređeni u ovom odsjeku na
odgovarajući se način primjenjuju pravila o ugovoru o komisiji i ugovoru
o trgovinskom zastupanju.

**II. OBVEZE OTPREMNIKA**

**Upozorenje na nedostatke naloga**

Članak 852.

Otpremnik je dužan upozoriti nalogodavca na nedostatke u njegovu nalogu,
posebice na one koji ga izlažu većim troškovima ili šteti.

**Upozorenje na nedostatke pakiranja**

Članak 853.

Ako stvar nije zapakirana ili inače nije pripremljena za pri je voz kako
treba, otpremnik je dužan upozoriti nalogodavca na te nedostatke, a kad
bi čekanje da ih nalogodavac otkloni bilo od šte te za njega, otpremnik
ih je dužan otkloniti na račun nalogodavca.

**Čuvanje interesa nalogodavca**

Članak 854.

\(1\) Otpremnik je dužan u svakoj prilici postupiti kako to zahtijevaju
interesi nalogodavca i s pažnjom dobrog gospodarstvenika.

\(2\) On je dužan bez odgađanja obavijestiti nalogodavca o oštećenju
stvari i o svim okolnostima značajnim za njega i poduzeti sve potrebne
mjere radi očuvanja njegovih prava prema odgovornoj osobi.

**Postupanje po uputama nalogodavca**

Članak 855.

\(1\) Otpremnik je dužan držati se uputa o pravcu puta, sredstvima i
načinu prijevoza te ostalih uputa dobivenih od nalogodavca.

\(2\) Ako nije moguće postupiti po uputama sadržanim u nalogu, otpremnik
je dužan zatražiti nove upute, a ako za to nema vremena ili je to
nemoguće, otpremnik je dužan postupiti kako to zahtijevaju interesi
nalogodavca.

\(3\) O svakom odstupanju od naloga otpremnik je dužan bez odgađanja
obavijestiti nalogodavca.

\(4\) Ako nalogodavac nije odredio ni pravac puta ni sredstvo, odnosno
način prijevoza, otpremnik će ih odrediti kako zahtije va ju interesi
nalogodavca u danim okolnostima.

\(5\) Ako je otpremnik odstupio od dobivenih uputa, odgovara i za štetu
nastalu višom silom, osim ako dokaže da bi se šteta dogodila i da se
držao uputa.

**Odgovornost otpremnika za druge osobe**

Članak 856.

\(1\) Otpremnik odgovara za izbor prijevoznika te za izbor drugih osoba
s kojima je u izvršenju naloga sklopio ugovor (uskladištenje robe i
sl.), ali ne odgovara i za njihov rad, osim ako je tu odgovornost
preuzeo ugovorom.

\(2\) Otpremnik koji je izvršenje naloga povjerio drugom otpremniku
umjesto da ga sam izvrši, odgovara za njegov rad.

\(3\) Ako nalog sadrži izričito ili prešutno ovlaštenje otpremniku da
povjeri izvršenje naloga drugom otpremniku ili ako je to očito u
interesu nalogodavca, on odgovara samo za njegov izbor, osim ako je
preuzeo odgovornost za njegov rad.

\(4\) Odgovornosti iz ovoga članka ne mogu se ugovorom isključiti ni
ograničiti.

**Carinske radnje i plaćanje carine**

Članak 857.

Ako ugovorom nije drukčije određeno, nalog za otpremu stvari preko
granice sadrži obvezu za otpremnika da provede potrebne carinske radnje
i plati carinske pristojbe i troškove za račun nalogodavca.

**Kad je otpremnik i prijevoznik**

Članak 858.

\(1\) Otpremnik može obaviti potpuno ili djelomično i prije voz stvari
čija mu je otprema povjerena, ako nije što drugo ugovoreno.

\(2\) Ako je otpremnik obavio i prijevoz ili dio prijevoza, ima prava i
obveze prijevoznika i u tom slučaju pripada mu i odgovarajuća naknada za
prijevoz pored naknade po osnovi otpreme i naknade troškova u svezi s
otpremom.

\(3\) Isto vrijedi za druge poslove obuhvaćene nalogom, običajima ili
općim uvjetima.

**Osiguranje pošiljke**

Članak 859.

\(1\) Otpremnik je dužan osigurati pošiljku samo ako je to ugovoreno.

\(2\) Ako ugovorom nije određeno koje rizike treba osigurati, otpremnik
je dužan osigurati stvari od uobičajenih rizika.

**Polaganje računa**

Članak 860.

\(1\) Otpremnik je dužan nakon završenog posla položiti račun
nalogodavcu.

\(2\) Prema zahtjevu nalogodavca otpremnik je dužan položiti račun i u
tijeku izvršavanja naloga.

**III. OBVEZE NALOGODAVCA**

**Isplata naknade**

Članak 861.

Nalogodavac je dužan isplatiti otpremniku naknadu prema ugovoru, a ako
naknada nije ugovorena, naknadu određenu tarifom ili drugim općim aktom,
a ako ovoga nema, naknadu odre đu je sud.

**Kad otpremnik može zahtijevati naknadu**

Članak 862.

Otpremnik može zahtijevati naknadu kad ispuni svoje obveze iz ugovora o
otpremi.

**Troškovi i predujam**

Članak 863.

\(1\) Nalogodavac je dužan naknaditi otpremniku potrebne troškove
učinjene radi izvršenja naloga o otpremanju stvari.

\(2\) Otpremnik može zahtijevati naknadu troškova odmah pošto ih je
učinio.

\(3\) Nalogodavac je dužan na zahtjev otpremnika predujmiti mu iznos
potreban za troškove koje zahtijeva izvršenje naloga.

**Kad je ugovoreno da naknadu isplati primatelj stvari**

Članak 864.

Ako je ugovoreno da će otpremnik naplatiti svoje tražbine od primatelja
stvari, otpremnik zadržava pravo zahtijevati isplatu naknade od
nalogodavca, ako mu je primatelj ne isplati.

**Opasne stvari i dragocjenosti**

Članak 865.

\(1\) Nalogodavac je dužan obavijestiti otpremnika o svojstvima stvari
kojima može biti ugrožena sigurnost osoba ili dobara ili nanesena šteta.

\(2\) Kad se u pošiljci nalaze dragocjenosti, vrijednosni papiri ili
druge skupocjene stvari, nalogodavac je dužan obavijestiti o tome
otpremnika i priopćiti mu njihovu vrijednost u trenutku predaje radi
otpreme.

**IV. POSEBNI SLUČAJEVI OTPREMANJA**

** Otprema s ukupnom (fiksnom) naknadom**

Članak 866.

\(1\) Kad je ugovorom o otpremi određen ukupan iznos za izvršenje naloga
o otpremi stvari, on obuhvaća naknade za otpremu, prijevoz i sve ostale
troškove, ako nije što drugo ugovoreno.

\(2\) U tom slučaju otpremnik odgovara i za rad prijevoznika i drugih
osoba kojima se na temelju ovlaštenja iz ugovora poslužio.

**Zbirna otprema**

Članak 867.

\(1\) Otpremnik može u izvršenju dobivenih naloga organizirati zbirnu
otpremu, osim ako je ugovorom to isključeno.

\(2\) Ako zbirnom otpremom postigne razliku u vozarini u korist
nalogodavca, otpremnik ima pravo na posebnu dodatnu naknadu.

\(3\) U slučaju zbirne otpreme otpremnik odgovara za gubitak ili
oštećenje stvari nastale za vrijeme prijevoza do kojih ne bi došlo da
nije bilo zbirne otpreme.

**V. ZALOŽNO PRAVO OTPREMNIKA**

Članak 868.

\(1\) Radi osiguranja naplate svih tražbina nastalih u svezi s ugovorom
o otpremi, otpremnik ima založno pravo na stvarima predanim radi
otpremanja i u vezi s otpremanjem sve dok ih drži ili dok ima u rukama
ispravu s pomoću koje može njima raspolagati.

\(2\) Kad je u izvršenju otpreme sudjelovao i drugi otpremnik, on je
dužan brinuti se o naplati tražbina i ostvarenju založnog prava
prethodnih otpremnika.

\(3\) Ako drugi otpremnik isplati otpremnikove tražbine prema
nalogodavcu, te tražbine i otpremnikovo založno pravo prelaze na njega
po samom zakonu.

\(4\) To isto biva ako drugi otpremnik isplati prijevoznikove tražbine.

##### Odsjek 23.  UGOVOR O ISPITIVANJU ROBE I USLUGE

**Pojam**

Članak 869.

\(1\) Ugovorom o ispitivanju robe jedna ugovorna strana (izvršitelj
ispitivanja) obvezuje se stručno i nepristrano obaviti ispitivanje
(kontrolu) robe i izdati ispravu o tome (certifikat), a druga strana
(naručitelj ispitivanja) obvezuje se za izvršeno ispitivanje platiti
naknadu.

\(2\) Ispitivanje robe može se sastojati u utvrđivanju identiteta,
kakvoće, količine i drugih svojstava robe.

**Opseg ispitivanja**

Članak 870.

Izvršitelj ispitivanja dužan je izvršiti kontrolu u opsegu i na način
koji su određeni u ugovoru, a ako u ugovoru nije ništa određeno, u
opsegu i na način koji odgovaraju naravi stvari.

**Ništetnost pojedinih odredaba ugovora**

Članak 871.

\(1\) Ništetne su odredbe ugovora koje izvršitelju ispitivanja nameću
dužnosti koje bi mogle utjecati na nepristranost u obav ljanju
ispitivanja ili na ispravnost isprave o izvršenom ispitivanju.

\(2\) Ispitivanje se smatra izvršenim tek izdavanjem certifikata.

**Čuvanje robe, odnosno uzorka**

Članak 872.

\(1\) Robu koju je naručitelj ispitivanja predao izvršitelju ispitivanja
radi obavljanja ugovorenog ispitivanja ovaj je dužan čuvati i osigurati
od zamjene.

\(2\) Izvršitelj ispitivanja dužan je čuvati predane mu uzorke najmanje
šest mjeseci, ako nije drukčije ugovoreno.

**Obveza obavješćivanja naručitelja**

Članak 873.

Izvršitelj ispitivanja dužan je o svim značajnim okolnostima u tijeku
ispitivanja i čuvanja robe pravodobno obavješćivati naručitelja
ispitivanja, a osobito o nužnim i korisnim troškovima učinjenim za
njegov račun.

**Naknada**

Članak 874.

\(1\) Za obavljeno ispitivanje i čuvanje robe izvršitelj ispitivanja ima
pravo na ugovorenu, odnosno uobičajenu naknadu.

\(2\) Izvršitelj ispitivanja ima pravo i na naknadu svih nužnih i
korisnih troškova koji su učinjeni za račun naručitelja ispitivanja.

**Založno pravo**

Članak 875.

Radi osiguranja ugovorene ili uobičajene naknade i naknade nužnih i
korisnih troškova izvršitelj ispitivanja ima založno pravo na robi koja
mu je predana na ispitivanje.

**Povjeravanje ispitivanja robe drugome**

Članak 876.

\(1\) Izvršitelj ispitivanja može obavljanje ugovorenog ispitivanja
povjeriti drugome, osim ako mu je naručitelj ispitivanja to izričito
zabranio.

\(2\) Izvršitelj ispitivanja odgovara naručitelju ispitivanja za rad
drugog izvršitelja ispitivanja.

**Ispitivanje robe s obavljanjem pojedinih pravnih radnji**

Članak 877.

\(1\) Na temelju izričitog naloga naručitelja ispitivanja, izvršitelj
ispitivanja je ovlašten, pored izvršenja ugovorenih ispitivanja robe,
poduzeti i pojedine pravne radnje u ime i za račun naručitelja
ispitivanja.

\(2\) Izvršitelj ispitivanja ima pravo na posebnu uobičajenu ili
ugovorenu naknadu za obavljene pravne radnje.

**Ispitivanje robe s jamstvom**

Članak 878.

\(1\) Izvršitelj ispitivanja može jamčiti za nepromjenljivost svojstava
ispitivane robe u ugovorenom roku.

\(2\) Za preuzeto jamstvo izvršitelj ispitivanja ima pravo na dodatnu
ugovorenu ili uobičajenu naknadu.

**Ispitivanje usluga i stvari koje nisu namijenjene prometu**

Članak 879.

Ako se obavljanje ispitivanja odnosi na usluge ili stvari koje nisu
namijenjene prometu, izvršitelj ispitivanja i naručitelj ispitivanja
imaju ista prava i obveze kao i kod ispitivanja robe.

**Raskid ugovora**

Članak 880.

Naručitelj ispitivanja može izjaviti da raskida ugovor sve dok naručeno
ispitivanje nije izvršeno ali je u tom slučaju dužan izvršitelju
ispitivanja platiti razmjerni dio naknade i učinjene nužne i korisne
troškove, a i naknaditi mu štetu.

##### Odsjek 24.  UGOVOR O ORGANIZIRANJU PUTOVANJA

**I. OPĆE ODREDBE**

**Pojam**

Članak 881. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Ugovorom o organiziranju putovanja obvezuje se organizator
putovanja pribaviti putniku najmanje dvije usluge koje se sastoje od
prijevoza, smještaja ili drugih turističkih usluga što čine cjelinu i
koje se pružaju u vremenu dužem od 24 sata ili uključuju barem jedno
noćenje (paket-aranžman), a putnik se obvezuje platiti mu za to jednu
ukupnu (paušalnu) cijenu.

\(2\) Odredbe ovoga odsjeka primjenjuju se i kad su pojedine usluge iz
stavka 1. ovoga članka odvojeno naplaćene.

\(3\) Organizatorom putovanja smatra se i osoba koja prodaje
paket-aranžman koji je pripremila neka druga osoba.

**Promidžbeni materijali**

Članak 882. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Promidžbeni materijali, poput programa putovanja ili brošura, koji
se odnose na paket-aranžman, a koje je organizator putovanja stavio
putniku na raspolaganje ne smiju sadržavati zavaravajuće obavijesti u
pogledu cijene ili bilo koje druge odredbe ugovora o organiziranju
putovanja.

\(2\) Promidžbeni materijali koji su putniku stavljeni na raspolaganje
moraju sadržavati jasne, potpune i točne obavijesti o: cijeni
paket-aranžmana; odredištu (destinaciji); sredstvu, karakteristikama i
kategoriji prijevoza; vrsti smještajnog objekta, njegovoj lokaciji i
kategoriji, njegovim osnovnim karakteristikama te turističkoj
klasifikaciji prema pravu države u kojoj se objekt nalazi; broju dnevnih
obroka; planu putovanja; iznosu ili postotku predujma te o broju i
iznosu obroka otplate ostatka cijene, graničnim, viznim i zdravstvenim
formalnostima u pogledu putovanja i boravka u odredištu; najmanjem broju
putnika koji je potreban za organiziranje putovanja te roku u kojem će
putnik biti obaviješten o otkazivanju putovanja ako za putovanje nije
prijavljen dovoljan broj putnika.

\(3\) Podaci sadržani u promidžbenim materijalima obvezuju organizatora
putovanja i mogu biti izmijenjeni jedino na temelju sporazuma s putnikom
ili ako je putnik o tim izmjenama obaviješten prije sklapanja ugovora, u
kojem slučaju ta mogućnost mora biti izričito navedena u promidžbenim
materijalima.

**Prethodna obavijest**

Članak 883. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Prije sklapanja ugovora organizator putovanja dužan je
obavijestiti putnika, u pisanom obliku ili drugom trajnom, putniku
dostupnom, mediju o osnovnim graničnim, viznim i zdravstvenim
formalnostima u pogledu putovanja i boravka u mjestu odredišta kao i o
vremenu potrebnom za ispunjavanje tih formalnosti.

\(2\) Ako je prije izdavanja prethodne obavijesti putniku uručen program
putovanja ili neki drugi promidžbeni materijal koji sadrži podatke iz
stavka 1. ovoga članka, prethodna obavijest može sadržavati samo uputu
na taj program ili promidžbeni materijal.

**Oblik i sadržaj ugovora**

Članak 884. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Ugovor o organiziranju putovanja sklapa se u pisanom obliku ili
putem drugog trajnog, putniku dostupnog i razumljivog oblika, s tim da
barem jedan primjerak ugovora mora biti dostavljen putniku.

\(2\) Organizator putovanja dužan je prije sklapanja ugovora putnika
upoznati sa sadržajem ugovora.

\(3\) Odredba stavka 1. i 2. ovoga članka ne odnosi se na zakašnjele
rezervacije ili ugovore »u posljednjem trenutku«.

\(4\) Ovisno o uslugama koje su njime obuhvaćene, ugovor o organiziranju
putovanja mora osobito sadržavati odredbe o: tvrtki ili nazivu, odnosno
imenu i prezimenu te sjedištu i adresi organizatora putovanja te njegova
osiguravatelja, ako je osiguranje obuhvaćeno paket-aranžmanom; odredištu
te vremenu i nadnevku boravka u odredištu; sredstvu, karakteristikama i
kategoriji prijevoza, nadnevku, vremenu i mjestu polaska i povratka;
vrsti smještajnog objekta, njegovoj lokaciji i kategoriji, njegovim
osnovnim karakteristikama te turističkoj klasifikaciji prema pravu
države u kojoj se objekt nalazi; broju dnevnih obroka; planu putovanja;
izletima, obilascima i drugim uslugama koje su obuhvaćene
paket-aranžmanom i koje su uključene u cijenu; cijeni i mogućnosti
izmjene cijene sukladno ovom Zakonu te pristojbama za određene usluge
koje nisu uključene u cijenu (primjerice, turističkim pristojbama,
pristojbama za ukrcaj i iskrcaj u zračnim i ostalim lukama); načinu i
vremenu plaćanja cijene; posebnim zahtjevima putnika o kojima je
obavijestio organizatora putovanja prilikom rezerviranja putovanja, a
koje je ovaj prihvatio; najmanjem broju putnika koji je potreban za
organiziranje putovanja te roku u kojem će putnik biti obaviješten o
otkazivanju putovanja ako za putovanje nije prijavljen dovoljan broj
putnika; roku u kojem putnik mora iznijeti svoje prigovore u pogledu
neispunjenja ili neurednog ispunjenja ugovora.

**II. OBVEZE ORGANIZATORA PUTOVANJA**

**Zaštita prava i interesa putnika**

Članak 885. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Organizator putovanja dužan je putniku pružiti usluge koje imaju
sadržaj i svojstva predviđene ugovorom i skrbiti se o pravima i
interesima putnika, u skladu s poslovnim običajima u ovoj djelatnosti.

\(2\) Ako putnik za vrijeme putovanja istakne prigovor zbog neispunjenja
ili neurednog ispunjenja neke od ugovorenih usluga, organizator
putovanja ili njegov mjesni zastupnik dužni su na prikladan način
riješiti taj prigovor.

**Obveza obavještavanja**

Članak 886. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

Organizator putovanja dužan je u razumnom roku prije započinjanja
putovanja, u pisanom obliku ili drugom trajnom, putniku dostupnom,
obliku obavijestiti putnika o: mjestu međuodredišta ili izmjene
prijevoznog sredstva te vremenu dolaska u to mjesto; njegovu mjestu u
prijevoznom sredstvu (broju odjeljka u spavaćim kolima, kabine na brodu
i sl.); imenu i prezimenu, adresi i broju telefona mjesnog zastupnika
organizatora putovanja ili, ako ga nema, osobi kojoj se putnik može
obratiti u slučaju poteškoća ili, ako nema niti takve osobe, broju
telefona ili drugom sredstvu koje mu omogućuje kontakt s organizatorom
putovanja; u slučaju putovanja maloljetnika, načinu uspostave neposredne
veze s njim ili za njega odgovornom osobom; mogućnosti sklapanja ugovora
o osiguranju kojim se osiguravaju troškovi raskida ugovora od strane
putnika ili troškovi pomoći i povratka putnika u mjesto polazišta u
slučaju nesreće ili bolesti.

**Obveza čuvanja tajne**

Članak 887. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

Obavijesti koje dobije o putniku, njegovoj prtljazi, njegovim kretanjima
i imenima njegovih suputnika organizator smije priopćiti trećim osobama
samo s odobrenjem putnika ili na zahtjev nadležnog tijela javne vlasti.

**Odgovornost za štetu**

Članak 888. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Organizator putovanja odgovara za svu štetu koju prouzroči putniku
neispunjenjem, djelomičnim ispunjenjem ili neurednim ispunjenjem obveza
koje se odnose na organiziranje putovanja predviđenih ugovorom i ovim
Zakonom.

\(2\) Ako sam obavlja usluge prijevoza, smještaja ili druge usluge
vezane za izvršenje organiziranog putovanja, organizator odgovara za
štetu nanesenu putniku prema propisima koji se odnose na te usluge.

**Odgovornost za štetu kad je pružanje pojedinih usluga organizator
povjerio trećim osobama**

Članak 889. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Organizator putovanja koji je povjerio trećim osobama izvršenje
usluga prijevoza, smještaja ili drugih usluga vezanih za izvršenje
putovanja, odgovara putniku za štetu koja je nastala zbog potpunog ili
djelomičnog neizvršenja tih usluga, u skladu s propisima koji se na njih
odnose.

\(2\) Ali i kad su usluge izvršene u skladu s ugovorom i propisima koji
se na njih odnose, organizator odgovara za štetu koju je putnik pretrpio
u povodu njihova izvršenja, osim ako dokaže da se ponašao kao pažljiv
organizator putovanja pri izboru osoba koje su ih izvršile.

\(3\) Putnik ima pravo neposredno od treće osobe odgovorne za štetu
zahtijevati potpunu ili dopunsku naknadu za pretrpljenu štetu.

\(4\) U mjeri u kojoj je naknadio štetu putniku organizator putovanja
stječe sva prava koja bi putnik imao prema trećoj osobi odgovornoj za
ovu štetu (pravo na regres).

\(5\) Putnik je dužan ustupiti organizatoru putovanja isprave i sve što
je potrebno za ostvarivanje prava regresa.

**Sniženje cijene**

Članak 890. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Ako su usluge iz ugovora o organiziranju putovanja nepotpuno ili
neuredno izvršene, putnik ima pravo na razmjerno sniženje cijene pod
uvjetom da je stavio prigovor organizatoru putovanja u roku od osam dana
od dana završetka putovanja.

\(2\) Zahtjev za sniženje cijene ne utječe na pravo putnika da zahtijeva
naknadu štete.

**Isključenje i ograničenje odgovornosti za štetu**

Članak 891. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Ništetne su odredbe ugovora o organiziranju putovanja kojima se
isključuje ili ograničuje odgovornost organizatora putovanja za štetu.

\(2\) Ali valjana je odredba ugovora kojom se unaprijed određuje najviši
iznos naknade štete, osim ako je u očitom nerazmjeru sa štetom.

\(3\) Ovo ograničenje iznosa naknade štete ne vrijedi ako je organizator
štetu prouzročio namjerno ili krajnjom nepažnjom ili ako je šteta
posljedica tjelesne ozljede.

**Osiguranje**

Članak 892. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Organizator putovanja je dužan sklopiti ugovor o osiguranju od
odgovornosti za štetu predviđenu ovim Zakonom.

\(2\) U sporazumu s putnikom organizator putovanja može ga osigurati i
od drugih rizika putovanja.

**Jamčevina za organizirana putovanja**

Članak 893. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Organizator putovanja dužan je za svako organizirano putovanje
osigurati jamčevinu kod banke ili osiguravajućeg društva za povrat
cijene putniku, ako zbog njegova stečaja ili nesposobnosti plaćanja
putovanje ne bude poduzeto, odnosno naknade troškova povratka putnika u
mjesto polaska, ako bi iz istih razloga putovanje bilo prekinuto.

\(2\) Jamčevina može biti u obliku police osiguranja, gotovinskog pologa
ili bankarskog jamstva (garancije).

\(3\) Organizator putovanja dužan je izdati putniku potvrdu o osiguranju
jamčevine koja mu omogućuje neposredno ostvarenje prava prema banci,
odnosno osiguravajućem društvu.

**III. OBVEZE PUTNIKA**

** Plaćanje cijene**

Članak 894. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

Putnik je dužan organizatoru putovanja platiti ugovorenu cijenu za
putovanje u vrijeme kako je ugovoreno, odnosno uobičajeno.

**Obveza davanja podataka**

Članak 895. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

Putnik je dužan na zahtjev organizatora pravodobno dostaviti sve podatke
potrebne za organiziranje putovanja, a posebno za pribavljanje
prijevoznih karata, rezervaciju smještaja te isprave potrebne za
prelazak preko granice.

**Ispunjavanje uvjeta predviđenih propisima**

Članak 896. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

Putnik je dužan brinuti se da on osobno, njegove osobne isprave i
njegova prtljaga ispunjavaju uvjete predviđene graničnim, carinskim,
sanitarnim, monetarnim i drugim propisima.

**Odgovornost putnika za štetu**

Članak 897. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

Putnik odgovara za štetu što je prouzroči organizatoru putovanja
neispunjenjem obveza koje za njega proizlaze iz ugovora i odredaba ovoga
Zakona.

**Obavještavanje o nedostacima ispunjenja**

Članak 898. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Putnik je dužan, u pisanom ili drugom odgovarajućem obliku,
obavijestiti o neispunjenju ili neurednom ispunjenju bilo koje usluge iz
ugovora osobu koja je tu uslugu pružila, što je prije moguće, a
organizatora putovanja u roku od 8 dana od dana završetka putovanja.

\(2\) Dužnost putnika iz stavka 1. ovoga članka mora biti jasno i
izričito navedena u ugovoru o organiziranju putovanja.

**IV. POSEBNA PRAVA I OBVEZE UGOVORNIH STRANA**

** Zamjena putnika**

Članak 899. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Ako je spriječen započeti ugovoreno putovanje, putnik može
odrediti drugu osobu da se umjesto njega koristi ugovorenim uslugama ako
ta osoba udovoljava posebnim zahtjevima predviđenim za ugovoreno
putovanje i ako o tome pravodobno obavijesti organizatora putovanja.

\(2\) Zamijenjeni i novi putnik solidarno su odgovorni za plaćanje
cijene i troškova izazvanih zamjenom.

**Promjena ugovorene cijene**

Članak 900. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Organizator putovanja može zahtijevati povećanje ugovorene cijene
ako je nakon sklapanja ugovora došlo do promjena u tečaju ugovorene
valute, do povećanja troškova prijevoza, uključujući i troškove goriva
ili do povećanja pristojbi za određene usluge (u zračnim i ostalim
lukama i sl.) koje utječu na cijenu putovanja, a za koje nije znao ni
mogao znati.

\(2\) Pravo na povećanje ugovorene cijene organizator putovanja može
ostvariti samo ako je ono predviđeno u ugovoru te ako je u ugovoru
izričito naveden način izračuna izmjene cijene.

\(3\) Ako bi povećanje cijene iznosilo više od 10 posto od ugovorene
cijene, putnik ima pravo raskinuti ugovor bez obveze na naknadu štete i
pravo na povrat uplaćene cijene.

\(4\) Dvadeset dana prije početka putovanja ugovorena cijena ne može se
povećati.

\(5\) Ako su promjene iz stavka 1. ovoga članka prouzročile sniženje
cijene putovanja, organizator putovanja dužan je putniku vratiti razliku
u cijeni.

**Pravo putnika na raskid ugovora**

Članak 901. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Putnik može u svakom trenutku potpuno ili djelomično raskinuti
ugovor.

\(2\) Ako putnik prije početka putovanja raskine ugovor u razumnom roku
koji se određuje s obzirom na vrstu aranžmana (pravodobni raskid),
organizator putovanja ima pravo samo na naknadu administrativnih
troškova.

\(3\) U slučaju nepravodobnog raskida ugovora organizator putovanja može
od putnika zahtijevati naknadu u određenom postotku ugovorene cijene
koji se utvrđuje razmjerno vremenu preostalom do početka putovanja i
koja mora biti ekonomski opravdana.

\(4\) Organizator putovanja ima pravo samo na naknadu troškova ako je
putnik raskinuo ugovor zbog okolnosti koje nije mogao izbjeći ili
otkloniti i koje bi, da su postojale u vrijeme sklapanja ugovora, bile
opravdan razlog da ne sklopi ugovor, a i u slučaju ako je putnik
osigurao odgovarajuću zamjenu ili je zamjenu našao sam organizator.

\(5\) Ako putnik raskine ugovor nakon početka putovanja, a razlog za to
nisu okolnosti iz stavka 4. ovoga članka, organizator ima pravo na puni
iznos ugovorene cijene putovanja.

**Pravo organizatora na raskid ugovora**

Članak 902. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Organizator putovanja može raskinuti ugovor, potpuno ili
djelomično, bez obveze naknade štete putniku, ako prije ili za vrijeme
ispunjavanja ugovora nastupe vanjske izvanredne i nepredvidive okolnosti
koje se nisu mogle spriječiti, izbjeći ili otkloniti, a koje bi, da su
postojale u vrijeme sklapanja ugovora, bile za njega opravdan razlog da
ugovor ne sklopi.

\(2\) Organizator putovanja može raskinuti ugovor bez obveze naknade
štete i u slučaju da se za putovanje nije prijavio broj putnika koji je
potreban za organiziranje putovanja, ako je o toj okolnosti putnika
obavijestio u primjerenom roku koji ne može biti kraći od pet dana prije
dana kad je putovanje trebalo započeti.

\(3\) Ako organizator putovanja raskine ugovor zbog razloga koji je na
strani putnika, putnik nema pravo zahtijevati naknadu štete koju je
pretrpio tim raskidom.

\(4\) U slučaju raskida ugovora prije započinjanja s njegovim
ispunjenjem organizator mora u cijelosti vratiti ono što je primio od
putnika.

\(5\) Ako je organizator raskinuo ugovor zbog izvanrednih okolnosti koje
su nastupile za vrijeme njegova ispunjavanja, dužan je vratiti putniku
razliku u cijeni između ugovorenih i pruženih usluga i poduzeti sve
mjere nužne za zaštitu interesa putnika.

**Izmjena sadržaja ugovora**

Članak 903. (NN [29/18](https://www.zakon.hr/cms.htm?id=27649) --
prestaje važiti 01.07.2018.)

\(1\) Ako organizator prije početka putovanja učini značajnije izmjene u
bitnim sastojcima ugovora (program, smještaj, cijena), dužan je bez
odgađanja o tome obavijestiti putnika u pisanom obliku.

\(2\) Ako organizator putovanja ponudi putniku izmijenjeni ugovor ponuda
mora sadržavati izmjene koje su izvršene te utjecaj tih izmjena na
cijenu putovanja.

\(3\) Ako ne prihvati izmjene ugovora, putnik može po svome izboru
raskinuti ugovor bez obveze naknade štete i troškova, ili koristiti
drugo odgovarajuće putovanje koje mu organizator putovanja može
ponuditi, bez doplate cijene ako mu je cijena viša, odnosno uz povrat
razlike u cijeni ako mu je cijena niža.

\(4\) Putnik je dužan priopćiti svoj izbor organizatoru putovanja u roku
od dva radna dana od dana primitka prijedloga izmjene ugovora.

\(5\) Ako putnik, sukladno stavku 3. ovoga članka, raskine ugovor,
organizator putovanja dužan je bez odgađanja vratiti mu ono što je
putnik platio za putovanje te mu naknaditi štetu.

\(6\) Putnik nema pravo na naknadu štete iz stavka 5. ovoga članka ako
je do izmjena u bitnim sastojcima ugovora došlo zbog izvanrednih
vanjskih okolnosti koje organizator putovanja nije mogao predvidjeti,
izbjeći ni otkloniti.

\(7\) Ako nakon započinjanja putovanja nije pružio veći dio ugovorenih
usluga, ili ako ocijeni da neće biti u stanju osigurati ispunjenje većeg
dijela ugovorenih usluga, organizator putovanja dužan je, o svom trošku,
izvršiti odgovarajuće izmjene programa za nastavak putovanja te, ako je
to potrebno, obeštetiti putnika za razliku u cijeni između ugovorenih i
stvarno pruženih usluga.

\(8\) Ako nije moguće na odgovarajući način izmijeniti program putovanja
ili ako putnik ne prihvati te izmjene iz opravdanih razloga, organizator
putovanja dužan je, o svom trošku, omogućiti putniku povratak,
odgovarajućim prijevoznim sredstvom, u mjesto polaska ili neko drugo
mjesto, ako je putnik s time suglasan, te naknaditi putniku štetu koju
je time pretrpio.

##### Odsjek 25. POSREDNIČKI UGOVOR O PUTOVANJU

**Pojam**

Članak 904. (NN [29/18](https://www.zakon.hr/cms.htm?id=27649))

Posredničkim ugovorom o putovanju posrednik se obvezuje sklopiti, u ime
i za račun putnika, bilo ugovor o putovanju u paket aranžmanu, bilo
ugovor o izvršenju jedne ili više posebnih usluga koje omogućuju da se
ostvari neko putovanje ili boravak, a putnik se obvezuje za to platiti
naknadu.

**Obveza izdavanja potvrde**

Članak 905. (NN [29/18](https://www.zakon.hr/cms.htm?id=27649))

\(1\) Kad posredničkim ugovorom o putovanju preuzima obvezu sklapanja
ugovora o putovanju u paket aranžmanu, posrednik je dužan prilikom
sklapanja izdati potvrdu o putovanju koja, pored podataka propisanih
posebnim zakonom za potvrdu o ugovoru o putovanju u paket aranžmanu i
oznake i adrese organizatora putovanja, mora sadržavati ime, odnosno
tvrtku i adresu posrednika te podatak da on istupa u tom svojstvu.

\(2\) Ako u potvrdi o putovanju ne naznači svojstvo posrednika,
posrednik u organiziranju putovanja smatra se organizatorom putovanja.

\(3\) Ako se posrednički ugovor o putovanju odnosi na sklapanje ugovora
o pojedinačnoj usluzi, posrednik je dužan izdati potvrdu koja sadrži
opis usluge s naznakom njezine cijene.

**Postupanje po uputama putnika**

Članak 906.

\(1\) Posrednik je dužan postupati po uputama koje mu je putnik
pravodobno dao, ako su one u skladu s ugovorom, uobičajenim poslovanjem
posrednika i interesima drugih putnika.

\(2\) Ako putnik ne dade potrebne upute, posrednik je dužan raditi onako
kako je u danim prilikama najpovoljnije za putnika.

**Izbor trećih osoba**

Članak 907.

Posrednik je dužan savjesno izabrati treću osobu koja treba obaviti
usluge predviđene ugovorom i odgovara putniku za njihov izbor.

**Odgovarajuća primjena odredaba ugovora o putovanju u paket aranžmanu**

Članak 908. (NN [29/18](https://www.zakon.hr/cms.htm?id=27649))

Odredbe posebnog zakona koje se odnose na ugovor o putovanju u paket
aranžmanu na odgovarajući se način primjenjuju na posrednički ugovor o
putovanju, ako odredbama ovoga odsjeka nije drukčije određeno.

##### Odsjek 26. UGOVOR O RASPOLAGANJU UGOSTITELJSKIM SMJEŠTAJEM (UGOVOR O ALOTMANU)

**I. OPĆE ODREDBE**

**Pojam**

Članak 909.

\(1\) Ugovorom o raspolaganju ugostiteljskim smještajem ugostitelj se
obvezuje u određenom razdoblju staviti na raspolaganje turističkoj
agenciji određeni broj ležaja, odnosno smještajnih jedinica u određenom
objektu, pružiti ugostiteljske usluge osobama koje uputi agencija i
platiti joj određenu proviziju, a ova se obvezuje popunjavati ih,
odnosno obavijestiti u ugovorenim rokovima da to ne može učiniti te
platiti cijenu usluga, ako se koristila ugovorenim smještajem.

\(2\) Ako ugovorom nije drukčije određeno, smatra se da su ugostiteljski
smještaji stavljeni na raspolaganje za jednu godinu.

**Oblik ugovora**

Članak 910.

Ugovor o raspolaganju ugostiteljskim smještajem mora biti sklopljen u
pisanom obliku.

**II. OBVEZE TURISTIČKE AGENCIJE**

**Obveze obavješćivanja**

Članak 911.

\(1\) Turistička agencija dužna je obavješćivati ugostitelja o tijeku
popune ugovorenih smještaja.

\(2\) Ako ne može popuniti ugovoreni smještaj, turistička agencija dužna
je u ugovorenim ili uobičajenim rokovima obavijestiti ugostitelja o tome
i dostaviti mu listu gostiju te u obavijesti odrediti rok do kojega
ugostitelj može slobodno njime raspolagati.

\(3\) Ugostiteljski smještaj koji u listi gostiju nije označen kao
popunjen smatra se slobodnim od dana primitka te liste od strane
ugostitelja za razdoblje na koje se lista odnosi.

\(4\) Nakon proteka toga razdoblja turistička agencija ponovno stječe
pravo popunjavanja ugovorenog smještaja.

**Obveza pridržavanja ugovorenih cijena**

Članak 912.

Turistička agencija ne smije osobama koje šalje u ugostiteljski objekt
zaračunavati više cijene za ugostiteljske usluge od onih koje su
predviđene ugovorom o raspolaganju ugostiteljskim smještajem ili
ugostiteljskim cjenikom.

**Obveza plaćanja ugostiteljskih usluga**

Članak 913.

\(1\) Ako ugovorom nije drukčije određeno, cijenu ugostiteljskih usluga
plaća ugostitelju turistička agencija poslije njihova izvršenja.

\(2\) Ugostitelj ima pravo zahtijevati plaćanje odgovarajućeg predujma.

**Obveza izdavanja posebne isprave**

Članak 914.

\(1\) Turistička agencija dužna je osobama koje šalje na temelju ugovora
o raspolaganju ugostiteljskim smještajem izdati posebnu pisanu ispravu.

\(2\) Posebna isprava glasi na ime ili na određenu grupu, neprenosiva je
i sadrži nalog ugostitelju da pruži usluge koje su u njoj navedene.

\(3\) Na temelju posebne isprave obračunavaju se uzajamne tražbine
između turističke agencije i ugostitelja.

**III. OBVEZE UGOSTITELJA**

** Obveza stavljanja na raspolaganje ugovorenog smještaja**

Članak 915.

\(1\) Ugostitelj preuzima konačnu i neopozivu obvezu da u određenom
razdoblju stavi na raspolaganje ugovoreni broj ležaja, odnosno drugih
smještajnih jedinica i pruži osobama koje upućuje turistička agencija
usluge navedene u posebnoj pisanoj ispravi.

\(2\) Ugostitelj ne može ugovoriti s drugom turističkom agencijom
raspolaganje smještajem koji je objekt već sklopljenog ugovora o
raspolaganju ugostiteljskim smještajem.

**Obveza jednakog postupanja**

Članak 916.

Ugostitelj je dužan osobama koje uputi turistička agencija pružiti
usluge pod istim uvjetima kao i osobama s kojima je neposredno sklopio
ugovor o ugostiteljskim uslugama.

**Obveza ugostitelja da ne mijenja cijene usluga**

Članak 917.

\(1\) Ugostitelj ne može mijenjati ugovorene cijene ako o tome ne
obavijesti turističku agenciju najmanje šest mjeseci unaprijed, osim u
slučaju promjene u tečaju razmjene valuta koje utječu na ugovorenu
cijenu.

\(2\) Nove cijene mogu se primjenjivati nakon isteka jednoga mjeseca od
njihove dostave turističkoj agenciji.

\(3\) Nove cijene neće se primjenjivati na usluge za koje je već
dostavljena lista gostiju.

\(4\) U svakom slučaju izmjene cijene nemaju učinak na rezervacije koje
je ugostitelj potvrdio.

**Obveza plaćanja provizije**

Članak 918.

\(1\) Ugostitelj je dužan turističkoj agenciji isplatiti proviziju na
promet ostvaren na temelju ugovora o raspolaganju ugostiteljskim
smještajem.

\(2\) Provizija se određuje u postotku od cijene izvršenih
ugostiteljskih usluga.

\(3\) Ako postotak provizije nije određen ugovorom, turistič koj
agenciji pripada provizija određena njezinim općim uvjetima poslovanja
ili, ako ovih nema, poslovnim običajima.

**IV. PRAVO TURISTIČKE AGENCIJE NA ODUSTANAK OD UGOVORA**

**Pretpostavke**

Članak 919.

\(1\) Turistička agencija može privremeno odustati od korištenja
ugovorenog smještaja a da time ne raskine ugovor o raspolaganju
ugostiteljskim smještajem, niti da odgovara ugostitelju za štetu, ako u
ugovorenom roku pošalje ugostitelju obavijest o odustanku od korištenja.

\(2\) Ako rok obavijesti o odustanku nije određen ugovorom, utvrđuje se
na temelju poslovnih običaja u ugostiteljstvu.

\(3\) U slučaju da obavijest o odustanku ne bude poslana u predviđenom
roku, ugostitelj ima pravo na naknadu štete.

\(4\) Turistička agencija može odustati od ugovora u cijelosti bez
obveze da naknadi štetu, ako obavijest o odustanku pošalje u ugovorenom
roku.

**Obveza turističke agencije da popuni ugovoreni smještaj**

Članak 920.

\(1\) Ugovorom o raspolaganju ugostiteljskim smještajem može se
predvidjeti posebna obveza turističke agencije da popuni ugovoreni
ugostiteljski smještaj (puno za prazno).

\(2\) Ako u tom slučaju ne popuni ugovoreni smještaj, turistička
agencija dužna je platiti ugostitelju naknadu po neiskorištenom ležaju,
odnosno drugoj smještajnoj jedinici i danu.

\(3\) Turistička agencija nema tada pravo pravodobnom obaviješću
otkazati ugovor, ni djelomično ni u cijelosti.

##### Odsjek 27. UGOVOR O OSIGURANJU

**I. ZAJEDNIČKE ODREDBE ZA OSIGURANJE IMOVINE I OSIGURANJE OSOBA**

**1. Opće odredbe**

**Pojam**

Članak 921.

Ugovorom o osiguranju osiguratelj se obvezuje ugovaratelju osiguranja
isplatiti osiguraniku ili korisniku osiguranja osigurninu ako nastane
osigurani slučaj, a ugovaratelj se osiguranja obvezuje osiguratelju
platiti premiju osiguranja!

**Osigurani slučaj**

Članak 922.

\(1\) Osigurani slučaj je događaj prouzročen osiguranim rizikom.

\(2\) Rizik koji je obuhvaćen osiguranjem (osigurani rizik) mora biti
budući, neizvjestan i nezavisan od isključive volje ugovaratelja
osiguranja ili osiguranika.

\(3\) Ugovor o osiguranju je ništetan ako je u trenutku njegova
sklapanja već nastao osigurani slučaj, ili je taj bio u nastupanju, ili
je bilo izvjesno da će nastupiti, ili je već tada bila prestala
mogućnost da on nastane.

\(4\) Ali ako je ugovoreno da će osiguranjem biti obuhvaćeno određeno
razdoblje koje prethodi sklapanju ugovora, ugovor će biti ništetan samo
ako je u trenutku njegova sklapanja zainteresiranoj strani bilo poznato
da se osigurani slučaj već dogodio, odnosno da je već tada bila otpala
mogućnost da se on dogodi.

**Isključenje nekih osiguranja**

Članak 923.

\(1\) Odredbe ovoga odsjeka neće se primjenjivati na pomorska
osiguranja, a ni na druga osiguranja na koja se primjenjuju pravila o
pomorskom osiguranju, kao ni na osiguranja u zračnom prometu, osiguranja
tražbina te na odnose iz reosiguranja.

\(2\) Na ugovore o osiguranju stvari u kopnenom prijevozu na
odgovarajući se način primjenjuju pravila o pomorskom osiguranju.

\(3\) Odredbe ovoga odsjeka neće se primjenjivati niti na ona osiguranja
koja su uređena posebnim zakonom.

**Odstupanje od odredaba ovoga odsjeka**

Članak 924.

\(1\) Ugovorom se može odstupiti samo od onih odredaba ovoga odsjeka u
kojima je to odstupanje izričito dopušteno te od onih koje daju
ugovarateljima mogućnost da postupe kako hoće.

\(2\) Odstupanje od ostalih odredaba, ako nije zabranjeno ovim ili kojim
drugim zakonom, dopušteno je samo ako je u nedvojbenom interesu
osiguranika.

**2. Sklapanje ugovora**

**Kad je ugovor sklopljen**

Članak 925. (NN 155/23)

\(1\) Ugovor o osiguranju sklopljen je kad je ponuda o osiguranju
prihvaćena.

\(2\) O sklopljenom ugovoru o osiguranju osiguratelj je obvezan bez
odgađanja ugovaratelju osiguranja predati uredno sastavljenu policu
osiguranja ili neku drugu ispravu o osiguranju (list pokrića i sl.).

\(3\) Iznimno od odredbe stavka 1. ovoga članka, ugovor o osiguranju
osoba sklopljen je kad strane potpišu policu osiguranja.

\(4\) Pisana ponuda učinjena osiguratelju za sklapanje ugovora o
osiguranju veže ponuditelja, ako on nije odredio kraći rok, za vrijeme
od osam dana otkad je ponuda prispjela osiguratelju, a ako je potreban
liječnički pregled, onda za vrijeme od trideset dana.

\(5\) Ako osiguratelj u tom roku ne odbije ponudu koja ne odstupa od
njegovih uvjeta za predloženo osiguranje, smatrat će se da je prihvatio
ponudu i da je ugovor sklopljen.

\(6\) U tom slučaju ugovor se smatra sklopljenim kad je ponuda prispjela
osiguratelju.

**Polica i druge isprave o osiguranju**

Članak 926. (NN 155/23)

\(1\) U polici moraju biti navedeni: ugovorne strane, osigurana osoba,
odnosno osigurana stvar ili drugi predmet osiguranja, rizik obuhvaćen
osiguranjem, trajanje osiguranja i vrijeme pokrića, iznos osiguranja ili
da je osiguranje neograničeno, premija ili doprinos (ulog) i nadnevak
izdavanja police.

\(2\) Osim podataka iz stavka 1. ovoga članka, u polici osiguranja osoba
moraju biti i potpisi ugovornih strana.

\(3\) Polica osiguranja može biti privremeno zamijenjena listom pokrića
ili drugom ispravom o osiguranju u koju se unose bitni sastojci ugovora.

\(4\) Osiguratelj je dužan upozoriti ugovaratelja osiguranja da su opći
i/ili posebni uvjeti osiguranja sastavni dio ugovora i predati mu njihov
tekst, ako ti uvjeti nisu već otisnuti na polici.

\(5\) Ispunjenje obveze iz stavka 4. ovoga članka mora biti navedeno na
polici.

\(6\) U slučaju neslaganja neke odredbe općih ili posebnih uvjeta i neke
odredbe police primijenit će se odredba police; u slučaju neslaganja
neke tiskane i strojem pisane odredbe primijenit će se pisana odredba, a
u slučaju neslaganja ovih s rukopisnom odredbom, primijenit će se
rukopisna odredba.

\(7\) Prema sporazumu ugovornih strana polica može glasiti na ime
određene osobe, po naredbi, na donositelja ili za račun koga se to tiče.

**Sklapanje ugovora plaćanjem premije**

Članak 927.

Uvjetima osiguranja mogu biti predviđeni slučajevi u kojima ugovorni
odnos iz osiguranja nastaje samim plaćanjem premije.

**Sklapanje ugovora u ime drugog bez ovlaštenja**

Članak 928.

\(1\) Tko sklopi ugovor o osiguranju u ime drugog bez njegova
ovlaštenja, odgovara osiguratelju za obveze sve dok ga onaj u čije je
ime ugovor sklopljen ne odobri.

\(2\) Zainteresirani može odobriti ugovor i nakon što se dogodio
osigurani slučaj.

\(3\) Ako je odobrenje odbijeno, ugovaratelj osiguranja duguje premiju
za razdoblje do dana obavijesti o odbijanju odobrenja.

\(4\) Ali ne odgovara za obveze iz osiguranja poslovođa bez naloga koji
je obavijestio osiguratelja da istupa bez ovlaštenja u ime i za račun
drugoga.

**Osiguranje za tuđi račun ili za račun koga se tiče**

Članak 929.

\(1\) U slučaju osiguranja za tuđi račun ili za račun koga se tiče,
obvezu plaćanja premije i ostale obveze iz ugovora dužan je ispuniti
ugovaratelj osiguranja, ali on ne može ostvariti prava iz osiguranja,
čak i kad drži policu, bez pristanka osobe čiji je interes osiguran i
kojoj ona pripadaju.

\(2\) Ugovaratelj osiguranja nije dužan predati policu zainteresiranoj
osobi dok mu ne budu naknađene premije što ih je isplatio osiguratelju,
a i troškovi ugovora.

\(3\) Ugovaratelj osiguranja ima pravo prvenstvene naplate ovih tražbina
iz dugovane naknade, a i pravo zahtijevati njihovu isplatu neposredno od
osiguratelja.

\(4\) Osiguratelj može isticati svakom korisniku osiguranja za tuđi
račun sve prigovore koje na temelju ugovora ima pravo prema ugovaratelju
osiguranja.

**Zastupnici osiguranja**

Članak 930.

\(1\) Kad osiguratelj ovlasti nekoga da ga zastupa, a ne odredi opseg
njegovih ovlaštenja, zastupnik je ovlašten u ime i za račun osiguratelja
sklapati ugovore o osiguranju, ugovarati izmjene ugovora ili produljenje
njihova važenja, izdati police osiguranja, naplaćivati premije i primati
izjave upućene osiguratelju.

\(2\) Ako je osiguratelj ograničio ovlaštenja svog zastupnika, a to
ugovaratelju osiguranja nije bilo poznato, smatra se kao da ta
ograničenja nisu ni postojala.

**3. Obveza osiguranika, odnosno ugovaratelja osiguranja**

**Dužnost prijavljivanja**

Članak 931.

Ugovaratelj osiguranja dužan je prijaviti osiguratelju prilikom
sklapanja ugovora sve okolnosti koje su značajne za ocjenu rizika, a
koje su mu poznate ili mu nisu mogle ostati nepoznate.

**Namjerna netočna prijava ili prešućivanje**

Članak 932.

\(1\) Ako je ugovaratelj osiguranja namjerno učinio netočnu prijavu ili
namjerno prešutio neku okolnost takve naravi da osiguratelj ne bi
sklopio ugovor da je znao za pravo stanje stvari, osiguratelj može
zahtijevati poništaj ugovora.

\(2\) U slučaju poništaja ugovora iz razloga navedenih u stavku 1. ovoga
članka osiguratelj ima pravo zadržati i naplatiti premije za razdoblje
do dana podnošenja zahtjeva za poništaj ugovora, ali je u obvezi
plaćanja osigurnine ako do toga dana nastupi osigurani slučaj.

\(3\) Osigurateljevo pravo da zahtijeva poništaj ugovora o osiguranju
prestaje ako on u roku od tri mjeseca od dana saznanja za netočnost
prijave ili za prešućivanje ne izjavi ugovaratelju osiguranja da se
namjerava koristiti tim pravom.

\(4\) Ako je osiguranjem obuhvaćeno više predmeta osiguranja, ugovor
ostaje na snazi za one predmete osiguranja na koje se ne odnosi namjerno
dana netočna prijava ili prešućena okolnost ugovaratelja osiguranja.

**Nenamjerna netočnost ili nepotpunost prijave**

Članak 933.

\(1\) Ako je ugovaratelj osiguranja učinio netočnu prijavu ili je
propustio dati dužnu obavijest, a to nije učinio namjerno, osiguratelj
može, po svom izboru, u roku od mjesec dana od saznanja za netočnost ili
nepotpunost prijave izjaviti da raskida ugovor ili predložiti povećanje
premije razmjerno povećanom riziku.

\(2\) Ugovor u tom slučaju prestaje nakon isteka četrnaest dana otkad je
osiguratelj svoju izjavu o raskidu priopćio ugovaratelju osiguranja, a u
slučaju osigurateljeva prijedloga da se premija poveća, raskid nastupa
po samom zakonu ako ugovaratelj osiguranja ne prihvati prijedlog u roku
od četrnaest dana otkad ga je primio.

\(3\) U slučaju raskida osiguratelj je dužan vratiti dio premije koji
otpada na vrijeme do kraja razdoblja osiguranja.

\(4\) Ako se osigurani slučaj dogodio prije nego što je utvrđena
netočnost ili nepotpunost prijave ili nakon toga, ali prije raskida
ugovora, odnosno prije postizanja sporazuma o povećanju premije, naknada
se smanjuje u razmjeru između stope plaćenih premija i stope premija
koje bi trebalo platiti prema stvarnom riziku.

**Proširenje primjene prethodnih odredaba**

Članak 934.

Odredbe o posljedicama namjerno i nenamjerno netočne prijave ili
prešućivanja okolnosti značajnih za ocjenu rizika primjenjuju se i u
slučajevima osiguranja sklopljenih u ime i za račun drugoga, ili u
korist trećega, ili za tuđi račun, ili za račun koga se tiče, ako su te
osobe znale za netočnost prijave ili prešućivanje okolnosti značajnih za
ocjenu rizika.

**Slučajevi u kojima se osiguratelj ne može pozivati na netočnost ili
nepotpunost prijave**

Članak 935.

\(1\) Osiguratelj kome su u trenutku sklapanja ugovora bile poznate ili
mu nisu mogle ostati nepoznate okolnosti koje su značajne za ocjenu
rizika, a koje je ugovaratelj osiguranja netočno prijavio ili prešutio,
ne može se pozivati na netočnost prijave ili prešućivanje.

\(2\) Isto vrijedi i u slučaju kad je osiguratelj saznao za te okolnosti
za trajanja osiguranja, a nije se koristio zakonskim ovlaštenjima.

**Dužnost plaćanja i primanja premije**

Članak 936.

\(1\) Ugovaratelj osiguranja dužan je platiti premiju osiguranja, ali je
osiguratelj dužan primiti isplatu premije od svake osobe koja ima pravni
interes da ona bude plaćena.

\(2\) Premija se plaća u ugovorenim rokovima, a ako je treba platiti
odjednom, onda se plaća prilikom sklapanja ugovora.

\(3\) Mjesto plaćanja premije je mjesto u kojem ugovaratelj osiguranja
ima svoje sjedište, odnosno prebivalište, ako ugovorom nije određeno
neko drugo mjesto.

**Posljedice neplaćanja premije**

Članak 937. (NN 155/23)

\(1\) Ako je ugovoreno da se premija plaća prilikom sklapanja ugovora,
obveza osiguratelja da isplati osigurninu određenu ugovorom počinje
idućeg dana od dana uplate premije.

\(2\) Ako je ugovoreno da se premija plaća nakon sklapanja ugovora,
obveza osiguratelja da isplati osigurninu određenu ugovorom počinje od
dana određenog u ugovoru kao dana početka osiguranja.

\(3\) Ali ako ugovaratelj osiguranja premiju koja je dospjela nakon
sklapanja ugovora ne plati do dospjelosti, niti to učini koja druga
zainteresirana osoba, ugovor o osiguranju prestaje po samom zakonu nakon
isteka roka od trideset dana otkad je ugovaratelju osiguranja uručeno
preporučeno pismo osiguratelja s obaviješću o dospjelosti premije, ali s
tim da taj rok ne može isteći prije nego što protekne trideset dana od
dospjelosti premije.

\(4\) Ugovorne strane mogu ugovoriti da će se dostava pisma s obaviješću
o dospjelosti premije iz stavka 3. ovoga članka izvršiti putem usluge
elektroničke preporučene dostave koju obavlja kvalificirani pružatelj
usluga povjerenja sukladno Uredbi (EU) br. 910/2014 Europskog parlamenta
i Vijeća od 23. srpnja 2014. o elektroničkoj identifikaciji i uslugama
povjerenja za elektroničke transakcije na unutarnjem tržištu i
stavljanju izvan snage Direktive 1999/93/EZ (SL L 257, 28. 8. 2014.) te
sukladno zakonu kojim se osigurava provedba predmetne Uredbe.

\(5\) U svakom slučaju ugovor o osiguranju prestaje po samom zakonu ako
premija ne bude plaćena u roku od godine dana od dospjelosti.

\(6\) Odredbe ovoga članka ne primjenjuju se na osiguranje života i
osiguranje od nesretnog slučaja.

**Povećanje rizika**

Članak 938. (NN 155/23)

\(1\) Ugovaratelj osiguranja dužan je, kad je u pitanju osiguranje
imovine, obavijestiti osiguratelja o svakoj promjeni okolnosti koja može
biti značajna za ocjenu rizika, a kad je u pitanju osiguranje osoba,
onda samo ako je rizik povećan zbog toga što je osigurana osoba
promijenila zanimanje ili djelatnost koju obavlja.

\(2\) On je dužan bez odgađanja pisano obavijestiti osiguratelja o
povećanju rizika ako je rizik povećan nekim njegovim postupkom, a ako se
povećanje rizika dogodilo bez njegova sudjelovanja, dužan ga je pisano
obavijestiti u roku od četrnaest dana otkad je za to saznao ili mogao
saznati.

\(3\) Ako je povećanje rizika toliko da osiguratelj ne bi sklopio ugovor
da je takvo stanje postojalo u trenutku njegova sklapanja, on može
raskinuti ugovor.

\(4\) Ali ako je povećanje rizika toliko da bi osiguratelj sklopio
ugovor samo uz veću premiju da je takvo stanje postojalo u trenutku
sklapanja ugovora, on može ugovaratelju osiguranja predložiti veću
premiju.

\(5\) Ako ugovaratelj osiguranja ne pristane na veću premiju u roku od
četrnaest dana od primitka prijedloga veće premije, ugovor prestaje po
samom zakonu.

\(6\) Ali ugovor ostaje na snazi i osiguratelj se više ne može koristiti
ovlaštenjima da predloži ugovaratelju osiguranja veću premiju ili da
raskine ugovor, ako ne iskoristi ta ovlaštenja u roku od mjesec dana
otkad je na bilo koji način doznao za povećanje rizika, ili ako još
prije isteka toga roka na neki način pokaže da pristaje na produljenje
ugovora (ako primi premiju, isplati osigurninu za osigurani slučaj koji
se dogodio nakon toga povećanja i sl.).

**Kad se osigurani slučaj dogodi u međuvremenu**

Članak 939.

Ako se osigurani slučaj dogodi prije nego što je osiguratelj obaviješten
o povećanju rizika ili nakon što je obaviješten o povećanju rizika, ali
prije nego što je ugovor raskinuo ili postigao sporazum s ugovarateljem
osiguranja o povećanju premije, osigurnina se smanjuje u razmjeru između
plaćenih premija i premija koje bi trebalo platiti prema povećanom
riziku.

**Smanjenje rizika**

Članak 940. (NN 155/23)

\(1\) U slučaju kad se nakon sklapanja ugovora o osiguranju dogodilo
smanjenje rizika, ugovaratelj osiguranja ima pravo zahtijevati
odgovarajuće smanjenje premije, računajući od dana kad je o smanjenju
pisano obavijestio osiguratelja.

\(2\) Ako osiguratelj u roku od četrnaest dana od primitka zahtjeva iz
stavka 1. ovoga članka ne dostavi ugovaratelju osiguranja pisanu
suglasnost na dostavljeni zahtjev, ugovaratelj osiguranja može raskinuti
ugovor.

**Obveza obavješćivanja o nastupanju osiguranog slučaja**

Članak 941.

\(1\) Osiguranik je dužan, osim u slučaju osiguranja života,
obavijestiti osiguratelja o nastupanju osiguranog slučaja najdalje u
roku od tri dana otkad je to saznao.

\(2\) Ako ne ispuni ovu svoju obvezu u određeno vrijeme, dužan je
naknaditi osiguratelju štetu koju bi ovaj zbog toga imao.

**Ništetnost odredaba o gubitku prava**

Članak 942.

Ništetne su odredbe ugovora koje predviđaju gubitak prava na osigurninu,
ako osiguranik nakon nastupanja osiguranog slučaja ne ispuni neku od
propisanih ili ugovorenih obveza.

**4. Obveze osiguratelja**

**Isplata osigurnine**

Članak 943. (NN 155/23)

\(1\) Kad se dogodi osigurani slučaj, osiguratelj je dužan isplatiti
osigurninu određenu ugovorom u ugovorenom roku koji ne može biti dulji
od četrnaest dana, računajući otkad je osiguratelj dobio obavijest da se
osigurani slučaj dogodio.

\(2\) Ali ako je za utvrđivanje postojanja osigurateljeve obveze ili
njezina iznosa potrebno stanovito vrijeme, osiguratelj je dužan
isplatiti osigurninu određenu ugovorom u roku od trideset dana od dana
primitka odštetnog zahtjeva ili ga u istom roku obavijestiti da njegov
zahtjev nije osnovan.

\(3\) Ako iznos osigurateljeve obveze ne bude utvrđen u rokovima
određenim u stavku 1. i 2. ovoga članka, osiguratelj je dužan bez
odgađanja isplatiti iznos nespornog dijela svoje obveze na ime predujma.

\(4\) Ne ispuni li osiguratelj svoju obvezu u rokovima iz ovoga članka,
duguje osiguraniku odnosno korisniku osiguranja zatezne kamate od dana
primitka obavijesti o osiguranom slučaju, kao i naknadu štete koja mu je
uslijed toga nastala.

**Isključenje odgovornosti osiguratelja u slučaju namjere i prijevare**

Članak 944.

Ako je ugovaratelj osiguranja, osiguranik ili korisnik izazvao osigurani
slučaj namjerno ili prijevarom, osiguratelj nije obvezan ni na kakva
davanja, a suprotna ugovorna odredba nema pravnog učinka.

**Prigovori osiguratelja**

Članak 945.

\(1\) Protiv odštetnog zahtjeva osiguranika iz ugovora o osiguranju, kao
i zahtjeva koje druge osobe što se na nj poziva, osiguratelj može
istaknuti prigovore koje ima u vezi s ugovorom prema osobi s kojom je
sklopio ugovor o osiguranju.

\(2\) Ali u obveznom osiguranju od odgovornosti osiguratelj ne može
protiv odštetnog zahtjeva treće osobe istaknuti prigovore koje bi mogao
isticati prema osiguraniku.

\(3\) Iznimno, protiv zahtjeva treće osobe u slučaju dobrovoljnog
osiguranja od odgovornosti i zahtjeva nositelja određenih prava na
osiguranoj stvari, čije je pravo prešlo po samom zakonu s uništene ili
oštećene osigurane stvari na osigurninu, osiguratelj može istaknuti
jedino prigovore koji su nastali prije nego se dogodio osigurani slučaj.

**5. Trajanje osiguranja**

**Početak i prestanak učinaka osiguranja**

Članak 946.

\(1\) Ako drukčije nije ugovoreno, ugovor o osiguranju proizvodi svoje
učinke istekom dana koji je njime označen kao dan početka trajanja
osiguranja, pa sve do svršetka posljednjeg dana roka za koji je
osiguranje ugovoreno.

\(2\) Ako rok trajanja osiguranja nije određen ugovorom, svaka strana
može raskinuti ugovor s danom dospjelosti premije, obavješćujući pisanim
putem drugu stranu najkasnije tri mjeseca prije dospjelosti premije.

\(3\) Ako je osiguranje sklopljeno na rok dulji od pet godina, svaka
strana može nakon proteka toga roka, uz otkazni rok od šest mjeseci,
pisano izjaviti drugoj strani da otkazuje ugovor.

\(4\) Ugovorom se ne može isključiti pravo svake strane da raskine,
odnosno otkaže ugovor kako je u stavku 2. i 3. ovoga članka predviđeno.

\(5\) Odredbe ovoga članka ne vrijede za osiguranje života i za
osiguranje od nesretnog slučaja.

**Utjecaj stečaja na osiguranje**

Članak 947.

\(1\) U slučaju stečaja ugovaratelja osiguranja osiguranje se nastavlja,
ali svaka strana ima pravo raskinuti ugovor o osiguranju u roku od tri
mjeseca od otvaranja stečaja, u kojem slučaju stečajnoj masi
ugovaratelja pripada dio plaćene premije koji odgovara preostalom
vremenu osiguranja.

\(2\) U slučaju stečaja osiguratelja ugovor o osiguranju prestaje nakon
isteka trideset dana od otvaranja stečaja.

\(3\) Stečaj osiguranika ne utječe na valjanost ugovora o osiguranju.

**II. OSIGURANJE IMOVINE**

**1. Opće odredbe**

**Interes osiguranja**

Članak 948.

\(1\) Ugovor o osiguranju imovine može sklopiti svaka osoba ili se može
sklopiti u korist svake osobe koja ima opravdani interes na predmetu
osiguranja.

\(2\) Osiguranik može biti samo osoba koja ima ili očekuje da će imati
opravdani interes da ne nastane osigurani slučaj, jer bi inače
pretrpjela neki materijalni gubitak.

\(3\) Osiguranik može zahtijevati naknadu nastale štete pokrivene
osiguranjem samo ako je imao pravno dopušten materijalni interes na
osiguranom predmetu u trenutku nastupanja osiguranog slučaja.

**Svrha osiguranja imovine**

Članak 949.

\(1\) Osiguranjem imovine osigurava se naknada za štetu koja bi se
dogodila u imovini osiguranika zbog nastupanja osiguranog slučaja.

\(2\) Iznos osigurnine ne može biti veći od štete koju je osiguranik
pretrpio nastupanjem osiguranog slučaja.

\(3\) Kod osiguranja usjeva i plodova i ostalih proizvoda zemlje iznos
štete utvrđuje se s obzirom na vrijednost koju bi imali u vrijeme
ubiranja, ako nije drukčije ugovoreno.

\(4\) Pravovaljane su odredbe ugovora kojima se naknada ograničuje na
manji iznos od iznosa štete.

\(5\) Pri utvrđivanju visine štete uzima se u obzir izmakli dobitak samo
ako je to ugovoreno.

\(6\) Ako se u tijeku istog razdoblja osiguranja ostvari više osiguranih
slučajeva jedan za drugim (uzastopne štete), osigurnina za svaki od njih
određuje se i isplaćuje u potpunosti s obzirom na cijeli iznos
osiguranja, bez njegova umanjenja za iznos prije isplaćenih naknada u
tom razdoblju.

\(7\) Ako je ugovorom o osiguranju vrijednost osigurane stvari
sporazumno utvrđena (ugovorena vrijednost), osigurnina se određuje prema
toj vrijednosti.

**Sprječavanje osiguranog slučaja i spašavanje**

Članak 950.

\(1\) Osiguranik je dužan poduzeti propisane, ugovorene i sve ostale
razborite mjere potrebne da se spriječi nastanak osiguranog slučaja, a
ako osigurani slučaj nastupi, dužan je poduzeti sve što je razborito i u
njegovoj moći da se ograniče njegove štetne posljedice.

\(2\) Osiguratelj je dužan naknaditi troškove, gubitke, a i druge štete
prouzročene pokušajem da se otkloni neposredna opasnost nastupanja
osiguranog slučaja, te pokušajem da se ograniče njegove štetne
posljedice, pa i onda ako su ti pokušaji ostali bez uspjeha, pod
pretpostavkom da je postupljeno u skladu s odredbom stavka 1. ovoga
članka ili po nalogu, odnosno uz suglasnost osiguratelja.

\(3\) Osiguratelj je dužan dati tu naknadu čak i ako ona zajedno s
naknadom štete od osiguranog slučaja prelazi iznos osiguranja.

\(4\) Ako osiguranik ne ispuni svoju obvezu sprječavanja osiguranog
slučaja ili obvezu spašavanja, a za to nema opravdanja, obveza
osiguratelja smanjuje se za onoliko za koliko je nastala šteta veća zbog
toga neispunjenja.

**Prepuštanje oštećene osigurane stvari**

Članak 951.

Ako nije drukčije ugovoreno, osiguranik nema pravo da nakon nastanka
osiguranog slučaja prepusti osiguratelju oštećenu stvar i da od njega
zahtijeva isplatu punog iznosa osiguranja.

**Propast stvari zbog događaja koji nije predviđen u polici**

Članak 952. (NN 155/23)

\(1\) Ako osigurana stvar ili stvar u vezi s čijom je uporabom
sklopljeno osiguranje od odgovornosti propadne za vrijeme trajanja
osiguranja zbog nekog događaja koji nije predviđen u ugovoru o
osiguranju, ugovor prestaje danom njezine propasti, a osiguratelj je
dužan vratiti ugovaratelju osiguranja dio plaćene premije razmjerno
preostalom vremenu trajanja osiguranja.

\(2\) Kad jedna od više stvari obuhvaćenih jednim ugovorom propadne zbog
nekog događaja koji nije predviđen u ugovoru, osiguranje ostaje na snazi
i dalje glede ostalih stvari uz potrebne izmjene zbog smanjenja predmeta
osiguranja.

**2. Ograničenje osiguranih rizika**

**Štete pokrivene osiguranjem**

Članak 953.

\(1\) Osiguratelj je dužan naknaditi štete nastale slučajno ili krivnjom
ugovaratelja osiguranja, osiguranika ili korisnika osiguranja, osim ako
je za određenu štetu ta njegova obveza izrijekom isključena ugovorom o
osiguranju.

\(2\) On ne odgovara za štetu koju su te osobe uzrokovale namjerno te je
ništetna odredba u ugovoru koja bi predviđala njegovu odgovornost i u
tom slučaju.

\(3\) Ali ako se ostvario osigurani slučaj, osiguratelj je dužan
naknaditi svaku štetu prouzročenu od neke osobe za čije postupke
osiguranik odgovara po bilo kojoj osnovi, bez obzira na to je li šteta
prouzročena namjerno ili nepažnjom.

**Šteta prouzročena nedostacima osigurane stvari**

Članak 954.

Osiguratelj ne odgovara za štetu na osiguranoj stvari koja potječe od
njezinih nedostataka, osim ako je drukčije ugovoreno.

**Štete prouzročene ratnim operacijama i pobunama**

Članak 955.

\(1\) Osiguratelj nije dužan naknaditi štete prouzročene ratnim
operacijama ili pobunama, osim ako je drukčije ugovoreno.

\(2\) Osiguratelj je dužan dokazati da je šteta prouzročena nekim od tih
događaja.

**3. Nadosiguranje i ugovor s više osiguratelja**

**Nadosiguranje**

Članak 956.

\(1\) Ako se pri sklapanju ugovora jedna strana posluži prijevarom i
tako ugovori iznos osiguranja veći od stvarne vrijednosti osigurane
stvari, druga strana može zahtijevati poništaj ugovora.

\(2\) U slučaju poništaja ugovora osiguratelj ima pravo zadržati i
naplatiti premije za razdoblje do dana podnošenja zahtjeva za poništaj
ugovora, ali je u obvezi plaćanja osigurnine do stvarne vrijednosti
osigurane stvari, ako do toga dana nastupi osigurani slučaj.

\(3\) Ako je ugovoreni iznos osiguranja veći od vrijednosti osigurane
stvari, a pri tome nijedna strana nije postupila nesavjesno, ugovor
ostaje na snazi, iznos osiguranja se snizuje do iznosa stvarne
vrijednosti osigurane stvari, a premije se razmjerno smanjuju.

**Naknadno smanjenje vrijednosti**

Članak 957.

Ako se osigurana vrijednost smanji za trajanja osiguranja, svaka
ugovorna strana ima pravo na odgovarajuće sniženje osiguranog iznosa i
premije, počev od dana kad je svoj zahtjev za sniženje priopćila drugoj
strani.

**Višestruko i dvostruko osiguranje**

Članak 958.

\(1\) Ako je neka stvar osigurana kod dva ili više osiguratelja od istog
rizika, za isti interes, za isto vrijeme i za istog osiguranika, tako da
zbroj osiguranih iznosa ne prelazi vrijednost te stvari (višestruko
osiguranje), svaki osiguratelj odgovara za ispunjenje u potpunosti
obveza nastalih iz ugovora koji je on sklopio.

\(2\) Ako, pak, zbroj osiguranih iznosa prelazi vrijednost osigurane
stvari (dvostruko osiguranje), a pri tome ugovaratelj osiguranja nije
postupio nesavjesno, sva ta osiguranja pravovaljana su, i svaki
osiguratelj ima pravo na ugovorenu premiju za razdoblje osiguranja u
tijeku, a osiguranik ima pravo zahtijevati od svakoga pojedinog
osiguratelja naknadu prema ugovoru sklopljenom s njim, ali ukupno ne
više od iznosa štete.

\(3\) Kad se dogodi osigurani slučaj, ugovaratelj osiguranja dužan je
obavijestiti o tome svakog osiguratelja istog rizika i priopćiti mu
imena i adrese ostalih osiguratelja te iznose osiguranja pojedinih
ugovora sklopljenih s njima.

\(4\) Nakon isplate naknade osiguraniku svaki osiguratelj snosi dio
naknade u razmjeru u kojem stoji iznos osiguranja na koji se on obvezao
prema ukupnom zbroju iznosa osiguranja, te osiguratelj koji je platio
više ima pravo zahtijevati od ostalih osiguratelja naknadu više
plaćenog.

\(5\) Ako je neki ugovor sklopljen bez naznake iznosa osiguranja ili uz
neograničeno pokriće, smatra se ugovorom sklopljenim uz najviši iznos
osiguranja.

\(6\) Za dio osiguratelja koji ne može platiti odgovaraju ostali
osiguratelji razmjerno svojim dijelovima.

\(7\) Ako je ugovaratelj osiguranja sklopio ugovor o osiguranju kojim je
nastalo dvostruko osiguranje ne znajući za ranije sklopljeno osiguranje,
on može, bez obzira je li prijašnje osiguranje sklopio on ili netko
drugi, u roku od mjesec dana otkad je saznao za to osiguranje,
zahtijevati odgovarajuće sniženje iznosa osiguranja i premija kasnijeg
osiguranja, ali osiguratelj zadržava primljene premije i ima pravo na
premiju za tekuće razdoblje.

\(8\) Ako je do dvostrukog osiguranja došlo zbog smanjenja vrijednosti
osigurane stvari za trajanja osiguranja, ugovaratelj ima pravo na
odgovarajuća sniženja iznosa osiguranja i premija, počev od dana kad je
svoj zahtjev za sniženja priopćio osiguratelju.

\(9\) Ako je pri nastanku dvostrukog osiguranja ugovaratelj osiguranja
postupio nesavjesno, svaki osiguratelj može zahtijevati poništaj
ugovora.

**Suosiguranje**

Članak 959.

Kad je ugovor o osiguranju sklopljen s više osiguratelja koji su se
sporazumjeli o zajedničkom snošenju i raspodjeli rizika, svaki
osiguratelj naznačen u polici osiguranja odgovara osiguraniku za potpunu
naknadu.

**4. Podosiguranje**

Članak 960. (NN 155/23)

\(1\) Kad se utvrdi da je vrijednost osigurane stvari u trenutku
ostvarenja osiguranog slučaja veća od iznosa osiguranja, osigurnina se
smanjuje razmjerno vrijednosti osigurane stvari u trenutku osiguranog
slučaja.

\(2\) Osiguratelj je dužan isplatiti potpunu osigurninu sve do iznosa
osiguranja ako je ugovoreno da odnos između vrijednosti stvari i visine
iznosa osiguranja nema značenja za određivanje iznosa osigurnine.

**5. Prijenos ugovora i isplata naknade drugome**

**Prijenos ugovora na stjecatelja osigurane stvari**

Članak 961. (NN 155/23)

\(1\) U slučaju otuđenja osigurane stvari, a i stvari u vezi s čijom je
uporabom sklopljeno osiguranje od odgovornosti, prava i obveze
ugovaratelja osiguranja prelaze po samom zakonu na pribavitelja, osim
ako drukčije nije ugovoreno.

\(2\) Ali ako je otuđen samo jedan dio osiguranih stvari koji glede
osiguranja ne čine zasebnu cjelinu, ugovor o osiguranju prestaje po
samom zakonu glede otuđenih stvari.

\(3\) Kad se zbog otuđenja stvari poveća ili smanji vjerojatnost
nastupanja osiguranog slučaja, primjenjuju se opće odredbe o povećanju
ili smanjenju rizika.

\(4\) Ugovaratelj osiguranja koji ne obavijesti osiguratelja da je
osigurana stvar otuđena, a u slučaju otuđenja na temelju pravnog posla i
o osobi koja je stvar pribavila ostaje u obvezi plaćanja premija koje
dospijevaju i poslije dana otuđenja.

\(5\) Osiguratelj i pribavitelj osigurane stvari mogu odustati od
osiguranja uz otkazni rok od petnaest dana, s tim što su otkaz dužni
podnijeti najdulje u roku od trideset dana od saznanja za otuđenje.

\(6\) Ugovor o osiguranju ne može se raskinuti ako je polica osiguranja
izdana na donositelja ili po naredbi.

**Naknada nositeljima založnog i drugih prava**

Članak 962.

\(1\) Nakon nastupanja osiguranog slučaja založna prava i ostala prava
koja su ranije postojala na osiguranoj stvari prelaze na dugovanu
naknadu, kako u slučaju osiguranja vlastite stvari, tako i u slučaju
osiguranja tuđih stvari zbog obveze njihova čuvanja i vraćanja, te
osiguratelj ne može isplatiti naknadu osiguraniku bez suglasnosti
nositelja tih prava.

\(2\) Te osobe mogu zahtijevati neposredno od osiguratelja da im u
granicama iznosa osiguranja i prema zakonskom redu isplati njihove
tražbine.

\(3\) Međutim, ako u trenutku isplate osiguratelj nije znao niti je
mogao znati za ta prava, izvršena isplata naknade osiguraniku ostaje
pravovaljana.

**6. Prijelaz osiguranikovih prava prema odgovornoj osobi na
osiguratelja (subrogacija)**

Članak 963.

\(1\) Isplatom naknade iz osiguranja prelaze na osiguratelja, po samom
zakonu, do visine isplaćene naknade, sva osiguranikova prava prema osobi
koja je po bilo kojoj osnovi odgovorna za štetu.

\(2\) Ako je krivnjom osiguranika onemogućen ovaj prijelaz prava na
osiguratelja, u potpunosti ili djelomično, osiguratelj se oslobađa u
odgovarajućoj mjeri svoje obveze prema osiguraniku.

\(3\) Prijelaz prava s osiguranika na osiguratelja ne može biti na štetu
osiguranika, pa ako je naknada koju je osiguranik dobio od osiguratelja
iz bilo kog uzroka niža od štete koju je pretrpio, osiguranik ima pravo
da mu se iz sredstava odgovorne osobe isplati ostatak naknade prije
isplate osigurateljeve tražbine po osnovi prava koja su prešla na njega.

\(4\) Iznimno od pravila o prijelazu osiguranikovih prava na
osiguratelja, ta prava ne prelaze na osiguratelja ako je štetu
prouzročila osoba u srodstvu u pravoj liniji s osiguranikom ili osoba za
čije postupke osiguranik odgovara, ili koja živi s njim u istom
kućanstvu, ili osoba koja je radnik osiguranika, osim ako su te osobe
štetu uzrokovale namjerno.

\(5\) Ali ako je neka od osoba spomenutih u stavku 4. ovoga članka bila
osigurana, osiguratelj može zahtijevati od njezina osiguratelja naknadu
iznosa koji je isplatio osiguraniku.

**7. Osiguranje od odgovornosti**

**Odgovornost osiguratelja**

Članak 964.

\(1\) U slučaju osiguranja od odgovornosti osiguratelj odgovara za štetu
nastalu osiguranim slučajem samo ako treća oštećena osoba zahtijeva
njezinu naknadu.

\(2\) Osiguratelj snosi, u granicama iznosa osiguranja, troškove spora i
druge opravdane troškove radi utvrđivanja osiguranikove odgovornosti.

\(3\) Iz osiguranja se naknađuju i troškovi mjera poduzetih na zahtjev
osiguratelja ili u sporazumu s njim, radi zaštite od neopravdanih i
pretjeranih zahtjeva trećih osoba.

**Vlastito pravo oštećenika i neposredna tužba**

Članak 965.

\(1\) U slučaju osiguranja od odgovornosti oštećena osoba može
zahtijevati neposredno od osiguratelja naknadu štete koju je pretrpjela
događajem za koji odgovara osiguranik, ali najviše do iznosa
osigurateljeve obveze.

\(2\) Oštećena osoba ima, od dana kad se dogodio osigurani slučaj,
vlastito pravo na naknadu iz osiguranja te je svaka kasnija promjena u
pravima osiguranika prema osiguratelju bez utjecaja na pravo oštećene
osobe na naknadu.

**III. OSIGURANJE OSOBA**

**1. Opće odredbe**

**Utvrđivanje osiguranog iznosa**

Članak 966.

U ugovorima o osiguranju osoba (osiguranje života i osiguranje od
nesretnog slučaja), visina osiguranog iznosa koji je osiguratelj dužan
isplatiti kad nastupi osigurani slučaj utvrđuje se u polici prema
sporazumu ugovornih strana.

**Polica osiguranja života**

Članak 967.

\(1\) Pored sastojaka koje mora imati svaka polica, u polici osiguranja
života moraju biti naznačeni: ime i prezime osobe na čiji se život
odnosi osiguranje, nadnevak njezina rođenja ili rok o kojem ovisi
nastanak prava na isplatu osiguranog iznosa.

\(2\) Polica osiguranja života može glasiti na određenu osobu ili po
naredbi, ali ne može glasiti na donositelja.

\(3\) Za pravovaljanost indosamenta police po naredbi potrebno je da
sadrži ime korisnika, nadnevak indosiranja i potpis indosanta.

**Netočna prijava starosti osiguranika**

Članak 968.

Iznimno od općih odredaba o posljedicama netočnih prijava i prešućivanja
okolnosti značajnih za ocjenu rizika, za netočne prijave godina života u
ugovorima o osiguranju života vrijede sljedeća pravila:

> 1\) ugovor o osiguranju života je ništetan i osiguratelj je dužan
> vratiti sve primljene premije ako su pri njegovu sklapanju netočno
> prijavljene godine života osiguranika, a njegove stvarne godine života
> prelaze granicu predviđenu u uvjetima i tarifama osiguratelja,
>
> 2\) ako je netočno prijavljeno da osiguranik ima manje godina, a
> njegove stvarne godine života ne prelaze granicu predviđenu za
> osiguranje života, ugovor je pravovaljan, a osigurani iznos se
> smanjuje u razmjeru ugovorene premije i premije predviđene za
> osiguranje života osobe osiguranikovih godina,
>
> 3\) kad osiguranik ima manje godina nego što je prijavljeno pri
> sklapanju ugovora, premija se smanjuje na odgovarajući iznos, a
> osiguratelj je dužan vratiti razliku između primljenih premija i
> premija na koje ima pravo.

**Posljedice neplaćanja premije i smanjenje osiguranog iznosa**

Članak 969. (NN 155/23)

\(1\) Ako ugovaratelj osiguranja života, odnosno osiguranja od nesretnog
slučaja ne plati neku premiju o dospjelosti, osiguratelj nema pravo
njezinu naplatu zahtijevati sudskim putem.

\(2\) Ako ugovaratelj osiguranja na poziv osiguratelja, koji mu mora
biti dostavljen preporučenim pismom, ne plati dospjelu premiju u roku
određenom u tom pismu, a koji ne može biti kraći od mjesec dana,
računajući otkad mu je pismo uručeno, niti to učini koja druga
zainteresirana osoba, osiguratelj može samo, ako su do tada plaćene
barem tri godišnje premije, izjaviti ugovaratelju osiguranja da smanjuje
osigurani iznos na iznos kapitalizirane svote, a u suprotnom slučaju da
raskida ugovor.

\(3\) Ugovorne strane mogu ugovoriti da će se dostava pisma iz stavka 2.
ovoga članka izvršiti putem usluge elektroničke preporučene dostave koju
obavlja kvalificirani pružatelj usluga povjerenja sukladno Uredbi (EU)
br. 910/2014 Europskog parlamenta i Vijeća od 23. srpnja 2014. o
elektroničkoj identifikaciji i uslugama povjerenja za elektroničke
transakcije na unutarnjem tržištu i stavljanju izvan snage Direktive
1999/93/EZ (SL L 257, 28. 8. 2014.) te sukladno zakonu kojim se
osigurava provedba predmetne Uredbe.

\(4\) Ako se osigurani slučaj dogodio prije raskida ugovora ili
smanjenja osiguranog iznosa, smatra se kao da je osigurani iznos
smanjen, odnosno da je ugovor raskinut, prema tome jesu li premije bile
plaćene barem za tri godine ili nisu.

**Osiguranje treće osobe**

Članak 970.

\(1\) Osiguranje života može se odnositi na život ugovaratelja
osiguranja, a može se odnositi i na život nekog trećega.

\(2\) Isto vrijedi i za osiguranje od nesretnog slučaja.

\(3\) Ako se osiguranje odnosi na slučaj smrti nekoga trećega, za
pravovaljanost ugovora potrebna je njegova pisana suglasnost dana u
polici ili u odvojenom pismenu prilikom potpisivanja police, s naznakom
osiguranog iznosa.

**Osiguranje za slučaj smrti maloljetnika i osoba lišenih poslovne
sposobnosti**

Članak 971. (NN 155/23)

\(1\) Ništetan je ugovor o osiguranju za slučaj smrti treće osobe mlađe
od četrnaest godina i osobe lišene poslovne sposobnosti u dijelu koji se
odnosi na sklapanje bilo kakvih pravnih poslova, raspolaganja i
upravljanja svom pokretnom i nepokretnom imovinom, kao i odlukama vezano
za zdravlje i zdravstvenu skrb te je osiguratelj dužan vratiti
ugovaratelju osiguranja sve premije primljene po osnovi takvog ugovora.

\(2\) Za pravovaljanost osiguranja za slučaj smrti treće osobe starije
od četrnaest godina potrebna je pisana suglasnost njezina zakonskog
zastupnika te pisana suglasnost svake osigurane osobe.

**Pravo na naknadu i osigurani iznos**

Članak 972.

\(1\) U osiguranju osoba osiguratelj koji je isplatio osigurani iznos ne
može imati ni po kojoj osnovi pravo na naknadu od treće osobe odgovorne
za nastupanje osiguranog slučaja.

\(2\) Pravo na naknadu od treće osobe odgovorne za nastupanje osiguranog
slučaja pripada osiguraniku, odnosno korisniku nezavisno od njegova
prava na osigurani iznos.

\(3\) Odredbe iz stavka 1. i 2. ovoga članka ne odnose se na slučaj kad
je osiguranje od posljedica nesretnog slučaja ugovoreno kao osiguranje
od odgovornosti.

**2. Isključeni rizici**

**Samoubojstvo osiguranika**

Članak 973.

\(1\) Ugovorom o osiguranju za slučaj smrti nije obuhvaćen rizik
samoubojstva ako se dogodio u prvoj godini osiguranja.

\(2\) U slučaju da se samoubojstvo dogodilo u roku od tri godine od dana
sklapanja ugovora, osiguratelj nije dužan isplatiti korisniku osigurani
iznos, nego samo matematičku pričuvu ugovora, osim ako je ugovoreno što
povoljnije za osiguranika.

**Namjerno ubojstvo osiguranika**

Članak 974.

Osiguratelj se oslobađa obveze da korisniku isplati osigurani iznos ako
je ovaj namjerno izazvao smrt osiguranika, ali je dužan, ako su do tada
bile uplaćene barem tri godišnje premije, isplatiti matematičku pričuvu
ugovora ugovaratelju osiguranja, a ako je on osiguranik -- njegovim
nasljednicima.

**Namjerno prouzročenje nesretnog slučaja**

Članak 975.

Osiguratelj se oslobađa obveze iz ugovora o osiguranju od nesretnog
slučaja ako je osiguranik namjerno prouzročio nesretni slučaj.

**Ratne operacije**

Članak 976.

\(1\) Ako je smrt osiguranika prouzročena ratnim operacijama,
osiguratelj, ako što drugo nije ugovoreno, nije dužan isplatiti
korisniku osigurani iznos, ali je dužan isplatiti mu matematičku pričuvu
iz ugovora.

\(2\) Ako nije što drugo ugovoreno, osiguratelj se oslobađa obveze iz
ugovora o osiguranju od nesretnog slučaja, ako je nesretni slučaj
prouzročen ratnim operacijama.

**Ugovorno isključenje rizika**

Članak 977.

Ugovorom o osiguranju za slučaj smrti ili od nesretnog slučaja mogu biti
isključeni iz osiguranja i drugi rizici.

**3. Prava ugovaratelja osiguranja prije nastupa osiguranog slučaja**

**Otkup**

Članak 978. (NN 155/23)

\(1\) Na zahtjev ugovaratelja osiguranja života sklopljenog za cijeli
život osiguranika osiguratelj je dužan isplatiti mu otkupnu vrijednost
police u roku od četrnaest dana od dana podnošenja zahtjeva, ako su
dotad plaćene barem tri godišnje premije.

\(2\) U ugovoru o osiguranju moraju biti navedeni uvjeti pod kojima
ugovaratelj može zahtijevati isplatu njezine otkupne vrijednosti, a i
način kako se ta vrijednost izračunava, u skladu s uvjetima osiguranja.

\(3\) Pravo zahtijevati otkup ne mogu ostvarivati vjerovnici
ugovaratelja osiguranja, a ni korisnik osiguranja, ali će otkupna
vrijednost biti isplaćena korisniku na njegov zahtjev, ako je
određivanje korisnika neopozivo.

\(4\) Iznimno, otkup police može zahtijevati vjerovnik kome je polica
predana u zalog, ako tražbina radi čijeg je osiguranja dan zalog ne bude
namirena o dospjelosti.

**Predujam**

Članak 979.

\(1\) Na traženje ugovaratelja osiguranja života sklopljenog za cijeli
život osiguranika, može mu osiguratelj isplatiti unaprijed dio
osiguranog iznosa do visine otkupne vrijednosti police, koji ugovaratelj
osiguranja može vratiti kasnije.

\(2\) Na primljeni predujam ugovaratelj osiguranja dužan je plaćati
određene kamate.

\(3\) Ako ugovaratelj osiguranja zakasni s plaćanjem dospjelih kamata,
postupit će se kao da je zahtijevao otkup.

\(4\) U polici osiguranja moraju biti navedeni uvjeti davanja predujma,
mogućnost da se iznos primljen na ime predujma vrati osiguratelju,
visina kamatne stope, posljedice neplaćanja dospjelih kamata, kako je
određeno uvjetima osiguranja.

**Zalaganje police**

Članak 980.

\(1\) Polica osiguranja života može biti dana u zalog.

\(2\) Zalaganje police ima učinak prema osiguratelju samo ako je pisano
obaviješten o zalaganju police određenom vjerovniku.

\(3\) Kad polica glasi po naredbi, zalaganje se obavlja indosamentom.

**4. Osiguranje života u korist treće osobe**

**Određivanje korisnika**

Članak 981.

\(1\) Ugovaratelj osiguranja života može u ugovoru, a i nekim kasnijim
pravnim poslom, pa i oporukom, odrediti osobu kojoj će pripasti prava iz
ugovora.

\(2\) Ako se osiguranje odnosi na život neke druge osobe, za određivanje
korisnika potrebna je i njezina pisana suglasnost.

\(3\) Korisnik ne mora biti određen po imenu, dovoljno je ako akt sadrži
nužne podatke za njegovo određivanje.

\(4\) Kad su za korisnike određena djeca ili potomci, korist pripada i
onima koji su rođeni kasnije, a korist namijenjena suprugu pripada osobi
koja je bila u braku s osiguranikom u trenutku njegove smrti.

**Podjela koristi između više korisnika**

Članak 982.

Kad su za korisnike određena djeca, potomci i uopće nasljednici, ako
ugovaratelj osiguranja nije odredio kako će se izvršiti podjela između
njih, podjela će se izvršiti razmjerno njihovim nasljedničkim
dijelovima, a ako korisnici nisu nasljednici, osigurani iznos bit će
podijeljen na jednake dijelove.

**Opoziv odredbe o određivanju korisnika**

Članak 983.

\(1\) Odredbu kojom se korist iz osiguranja namjenjuje određenoj osobi
može opozvati samo ugovaratelj osiguranja, a ne njegovi vjerovnici ili
njegovi nasljednici.

\(2\) Ugovaratelj osiguranja može opozvati odredbu o koristi sve dok
korisnik na bilo koji način ne izjavi da je prima, kad ona postaje
neopoziva.

\(3\) Ipak ugovaratelj može opozvati odredbu o koristi i poslije izjave
korisnika da je prima, ako je korisnik pokušao ubojstvo osiguranika, a
ako se korist daje bez naknade, za opoziv vrijede i odredbe o opozivu
dara.

\(4\) Smatra se da je korisnik odbio namijenjenu mu korist ako se
poslije smrti ugovaratelja osiguranja na poziv njegovih nasljednika ne
očituje u roku od mjesec dana da je prima.

\(5\) Ništetna je izjava kojom se određuje da je određivanje korisnika
osiguranja neopozivo.

**Vlastito i neposredno pravo korisnika**

Članak 984.

\(1\) Osigurani iznos koji treba biti isplaćen korisniku ne ulazi u
ostavinu ugovaratelja osiguranja, pa ni kad su korisnicima određeni
njegovi nasljednici.

\(2\) Pravo na osigurani iznos ima samo korisnik, i to od samog
sklapanja ugovora o osiguranju, i bez obzira na to kako je i kad određen
za korisnika, i bez obzira je li izjavio svoj prihvat prije ili poslije
smrti osiguranika, pa se može obratiti neposredno osiguratelju sa
zahtjevom da mu se isplati osigurani iznos.

\(3\) Ako je ugovaratelj osiguranja odredio za korisnike svoju djecu,
svoje potomke, ili nasljednike uopće, svakom tako određenom korisniku
pripada pravo na odgovarajući dio osiguranog iznosa i ako se odrekne
nasljedstva.

**Vjerovnici ugovaratelja osiguranja i osiguranika**

Članak 985.

\(1\) Vjerovnici ugovaratelja osiguranja i osiguranika nemaju nikakvo
pravo na osigurani iznos ugovoren za korisnika.

\(2\) Ali ako su premije koje je uplatio ugovaratelj osiguranja bile
nerazumno visoke prema njegovim mogućnostima u trenutku uplate, njegovi
vjerovnici mogu zahtijevati da im se preda dio premija koji premašuje
njegove mogućnosti, ako su ispunjene pretpostavke pod kojima vjerovnici
imaju pravo na pobijanje dužnikovih pravnih radnji.

**Ustupanje osiguranog iznosa!**

Članak 986.

Pravo na osigurani iznos može korisnik prenijeti na drugoga i prije
osiguranog slučaja, ali mu je zato potreban pisani pristanak
ugovaratelja osiguranja, u kojem mora biti navedeno ime osobe na koju se
pravo prenosi, a ako se osiguranje odnosi na život neke druge osobe,
potreban je isti takav pristanak i te osobe.

**Kad određeni korisnik umre prije dospjelosti**

Članak 987.

Kad osoba koja je bez naknade određena za korisnika umre prije
dospjelosti osigurane glavnice ili rente, korist iz osiguranja ne
pripada njezinim nasljednicima, nego narednom korisniku, ako ovaj nije
određen, ugovaratelju osiguranja.

**Osiguranje za slučaj smrti bez određenog korisnika**

Članak 988. (NN 155/23)

\(1\) Ako ugovaratelj osiguranja za slučaj smrti ne odredi korisnika ili
ako odredba o određivanju korisnika ostane bez učinka zbog opoziva, ili
zbog odbijanja određene osobe, ili iz kojega drugog uzroka, a
ugovaratelj osiguranja ne odredi drugog korisnika, osigurani iznos
pripada ugovaratelju osiguranja.

\(2\) U slučaju iz stavka 1. ovoga članka, kada je ugovaratelj
osiguranja ujedno osiguranik, osigurani iznos pripada nasljednicima
ugovaratelja osiguranja sukladno zakonu kojim se uređuje nasljeđivanje.

**Savjesna isplata osiguranog iznosa neovlaštenoj osobi**

Članak 989.

\(1\) Kad osiguratelj isplati osigurani iznos osobi koja bi na nju imala
pravo da ugovaratelj osiguranja nije odredio korisnika, on se oslobađa
obveze iz ugovora o osiguranju ako u trenutku isplate nije znao niti je
mogao znati da je korisnik određen oporukom ili nekim drugim aktom koji
mu nije dostavljen, a korisnik ima pravo zahtijevati vraćanje od osobe
koja je primila osigurani iznos.

\(2\) Isto vrijedi i u slučaju promjene korisnika.

##### Odsjek 28. BANKARSKI NOVČANI POLOG

**I. NOVČANI POLOG**

**Pojam**

Članak 990.

\(1\) Ugovor o novčanom pologu je sklopljen kad se banka obveže primiti,
a položitelj položiti kod banke određeni novčani iznos.

\(2\) Ovim ugovorom banka stječe pravo raspolagati položenim novcem i
dužna je vratiti ga prema uvjetima predviđenim u ugovoru.

**Otvaranje računa**

Članak 991.

\(1\) Na temelju ugovora o novčanom pologu banka otvara račun u korist i
na teret kojega upisuje sve tražbine i dugovanja koja proizađu iz
poslova s položiteljem ili za njegov račun s trećim.

\(2\) Ne upisuju se u račun one tražbine, odnosno dugovanja koja
ugovorne strane sporazumno isključe.

**Otklanjanje dugovanog salda**

Članak 992.

\(1\) Banka je obvezna obavljati isplate s računa u granicama
raspoloživih sredstava.

\(2\) Ako je banka obavila jednu ili više uplata i isplata u okviru
ugovora o pologu, koje čine račun pasivnim, o tome mora bez odgađanja
obavijestiti položitelja, koji je dužan odmah poduzeti mjere radi
otklanjanja dugovnog salda.

**Vrste novčanih pologa**

Članak 993.

\(1\) Novčani polog može biti po viđenju ili oročen, s otkaznim rokom i
bez otkaznog roka, s posebnom namjenom i bez namjene.

\(2\) Ako nije suprotno ugovoreno, smatra se da je račun novčanog pologa
po viđenju te položitelj računa ima pravo raspolagati dijelom ili
cijelim saldom u svakom trenutku.

**Stanje računa**

Članak 994.

\(1\) Banka je dužna obavješćivati položitelja o svakoj promjeni stanja
na njegovu računu.

\(2\) Banka je dužna koncem svake godine, a ako je to ugovoreno ili
uobičajeno i češće, obavijestiti položitelja o stanju računa (saldo).

**Mjesto uplata i isplata**

Članak 995.

Ako među ugovornim stranama nije drukčije dogovoreno, nalozi za uplatu i
isplatu s računa položitelja upućuju se u sjedište banke kod koje je
račun otvoren.

**Postojanje više računa**

Članak 996.

U slučaju da ista osoba ima kod jedne banke ili kod više njezinih
poslovnih jedinica više računa, svaki od tih računa je samostalan.

**Plaćanje kamata**

Članak 997.

\(1\) Banka plaća kamate na novac koji je kod nje položen, ako zakonom
nije drukčije određeno.

\(2\) Visina kamata utvrđuje se ugovorom o položenju sredstava, a ako
ugovorom ništa nije predviđeno, plaćaju se zakonske kamate.

**II. ULOG NA ŠTEDNJU**

** Štedna knjižica**

Članak 998.

\(1\) Ako je novčani polog primljen kao ulog na štednju, banka, odnosno
štedionica izdaje položitelju štednu knjižicu.

\(2\) Štedna knjižica može biti izdana samo na ime određene osobe.

**Upis u knjižicu**

Članak 999. (NN 29/18)

\(1\) U štednu knjižicu se unose sve uplate i isplate novca.

\(2\) Upisi u knjižicu potvrđeni potpisom ovlaštene osobe dokaz su o
izvršenim uplatama, odnosno isplatama.

\(3\) Suprotan sporazum je ništetan.

**Plaćanje kamata**

Članak 1000.

\(1\) Na štedne uloge plaćaju se kamate.

\(2\) Visina kamata utvrđuje se ugovorom o ulaganju, a ako ugovorom
ništa nije predviđeno, plaćaju se zakonske kamate.

**Vrste uloga na štednju**

Članak 1001.

Ulozi na štednju mogu biti po viđenju ili oročeni s otkaznim rokom i bez
otkaznog roka.

##### Odsjek 29. POLAGANJE VRIJEDNOSNIH PAPIRA

**Pojam**

Članak 1002.

Ugovorom o položenju vrijednosnih papira banka se obvezuje da će, uz
naknadu, preuzeti vrijednosne papire radi čuvanja i ostvarivanja prava i
obveza koje se u vezi s tim zahtijevaju.

**Ostvarivanje prava**

Članak 1003.

Ako nije drukčije ugovoreno, banka može ostvarivati prava iz položenih
vrijednosnih papira isključivo za račun položitelja.

**Dužnosti banke**

Članak 1004.

\(1\) Banka je dužna osigurati čuvanje vrijednosnih papira s
brižljivošću koja se zahtijeva od ostavoprimca uz naknadu i za račun
položitelja poduzimati i sve radnje radi očuvanja i ostvarivanja
njegovih prava iz vrijednosnih papira.

\(2\) Ako između strana nije što drugo ugovoreno, banka je dužna
naplaćivati dospjele kamate te glavnicu i uopće sve iznose na koje
položeni papiri daju pravo, čim oni dospiju za naplatu.

\(3\) Banka je dužna staviti na raspolaganje položitelju naplaćene
iznose, a ako ovaj ima kod banke račun s novčanim pologom, upisati ih u
korist toga računa.

**Vraćanje vrijednosnih papira**

Članak 1005.

\(1\) Banka je dužna na zahtjev položitelja vratiti vrijednosne papire u
svako doba.

\(2\) Vraćanje se, u pravilu, obavlja u mjestu gdje je izvršeno
položenje.

\(3\) Predmet vraćanja su sami vrijednosni papiri, ako između ugovornih
strana nije dogovoreno da vraćanje može biti izvršeno plaćanjem
odgovarajućeg iznosa.

\(4\) Vraćanje se može izvršiti samo položitelju ili njegovim pravnim
sljednicima ili osobama koje oni odrede, čak i kad je iz samih papira
vidljivo da oni pripadaju trećima.

**Zahtjevi trećih osoba**

Članak 1006.

O svakom zahtjevu koji treća osoba istakne glede položenih papira banka
je dužna izvijestiti položitelja.

##### Odsjek 30. BANKARSKI TEKUĆI RAČUN

**Pojam**

Članak 1007.

Ugovorom o bankarskom tekućem računu banka se obvezuje nekoj osobi
otvoriti poseban račun i preko njega primati uplate i obavljati isplate
u granicama njezinih novčanih sredstava i odobrenog kredita.

**Oblik ugovora**

Članak 1008.

Ugovor o otvaranju tekućeg računa mora biti sklopljen u pisanom obliku.

**Sredstva na tekućem računu**

Članak 1009.

\(1\) Novčana sredstva na tekućem računu ostvaruju se uplatama od strane
položitelja i naplatama novčanih iznosa izvršenih za njegov račun.

\(2\) Banka je dužna preko tekućeg računa obavljati plaćanja za
položitelja i onda kad na računu nema pokrića, i to u opsegu koji je
predviđen ugovorom o otvaranju tekućeg računa ili posebnim sporazumom.

\(3\) Ova obveza banke može se isključiti ugovorom o otvaranju tekućeg
računa.

**Prijeboj između salda više računa**

Članak 1010.

Ako položitelj kod iste banke ima više tekućih računa, aktivni i pasivni
saldo tih računa uzajamno se prebijaju, ako nije drukčije ugovoreno.

**Raspolaganje saldom**

Članak 1011.

Korisnik tekućeg računa može u svakom trenutku raspolagati saldom koji
se na računu pojavljuje u njegovu korist, osim ako je ugovoren otkazni
rok.

**Primjena pravila ugovora o nalogu**

Članak 1012.

\(1\) Banka odgovara za izvršenje naloga položitelja prema pravilima
ugovora o nalogu.

\(2\) Ako nalog treba izvršiti u mjestu gdje banka nema poslovnu
jedinicu, ona to može obaviti preko druge banke.

**Trajanje računa**

Članak 1013.

Ako u ugovoru o otvaranju tekućeg računa nije utvrđen rok njegova
trajanja, svaka ga strana može otkazati uz otkazni rok od petnaest dana.

**Provizija i naknada troškova**

Članak 1014.

\(1\) Banka ima pravo uračunavati proviziju za izvršene usluge koje su
obuhvaćene ugovorom o tekućem računu, a i naknadu za posebne troškove
učinjene u svezi s tim ugovorom.

\(2\) Te svoje tražbine banka upisuje u svoju korist u tekući račun, ako
između strana nije drukčije ugovoreno.

**Dostava izvatka**

Članak 1015.

\(1\) Pri svakoj promjeni stanja tekućeg računa banka je dužna izdati
izvadak s naznakom salda i predati ga, odnosno učiniti dostupnim
suugovaratelju na sporazumno utvrđeni način.

\(2\) Smatra se da je izvadak odobren ako nije osporen u dogovorenom
roku ili, ako dogovora nema, u roku od petnaest dana od dana njegova
primitka.

\(3\) I nakon njegova odobrenja izvadak računa može se osporavati zbog
pogrešaka u pisanju ili u obračunu, zbog ispuštanja ili udvostručenja,
ali se to osporavanje mora poduzeti najdalje u roku od godine dana od
primitka računa o likvidaciji salda po zaključenju tekućeg računa, inače
se pravo gasi.

##### Odsjek 31. UGOVOR O SEFU

**Pojam**

Članak 1016.

\(1\) Ugovorom o sefu obvezuje se banka dati na uporabu korisniku sef za
određeno razdoblje, a korisnik se obvezuje za to platiti banci određenu
naknadu.

\(2\) Banka mora poduzeti sve potrebne mjere da osigura dobro stanje
sefa i nadzor nad njim.

**Pristup sefu**

Članak 1017.

\(1\) Pristup sefu može se dopustiti samo korisniku ili njegovu
opunomoćeniku.

\(2\) Banka ne smije držati kod sebe umnožak (duplikat) ključa ili
ključeva koji se predaju korisniku.

**Predmeti koji se ne smiju staviti u sef**

Članak 1018.

\(1\) Korisnik ne smije staviti u svoj sef predmet koji može ugroziti
sigurnost banke ili drugih sefova.

\(2\) U slučaju da se korisnik ne drži te obveze, banka može izjaviti da
raskida ugovor o sefu.

**Prava banke u slučaju neplaćanja**

Članak 1019.

\(1\) Ako korisnik ne plati banci makar samo jedan obrok naknade po
dospjelosti, banka može raskinuti ugovor nakon proteka mjesec dana nakon
što korisnika preporučenim pismom opomene na naplatu.

\(2\) Pošto raskine ugovor, banka može pozvati korisnika da isprazni sef
i da joj preda ključ, pa ako korisnik to ne učini, banka može
zahtijevati da se sef otvori putem suda, utvrdi njegov sadržaj i nađene
stvari stave u sudski polog ili povjere banci na čuvanje.

\(3\) Banka ima pravo prvenstva naplate dužne naknade nastale iz ugovora
o sefu iz novčanog iznosa koji je pronađen u sefu, a i iz cijene
dobivene prodajom drugih vrijednosti nađenih u sefu.

**Odgovarajuća primjena**

Članak 1020.

Odredbe ovoga odsjeka na odgovarajući se način primjenjuju na ugovore o
sefu koje sklapaju drugi pravni subjekti ovlašteni za njihovo držanje
(pošte, zračne luke, željeznički kolodvori i sl.).

##### Odsjek 32. UGOVOR O KREDITU

**Pojam**

Članak 1021.

Ugovorom o kreditu banka se obvezuje korisniku kredita staviti na
raspolaganje određeni iznos novčanih sredstava, na određeno ili
neodređeno vrijeme, za neku namjenu ili bez utvrđene na mjene, a
korisnik se obvezuje banci plaćati ugovorene kamate i iskorišteni iznos
novca vratiti u vrijeme i na način kako je ugovoreno.

**Oblik i sadržaj**

Članak 1022.

\(1\) Ugovor o kreditu mora biti sklopljen u pisanom obliku.

\(2\) Ugovorom o kreditu utvrđuju se iznos te uvjeti davanja, korištenja
i vraćanja kredita.

**Otkaz ugovora**

Članak 1023.

\(1\) Ugovor o kreditu banka može otkazati prije isteka ugovorenog roka
ako je kredit korišten protivno ugovorenoj namjeni.

\(2\) Ugovor o kreditu banka može otkazati prije isteka ugovorenog roka
i u slučaju insolventnosti korisnika čak i kad nije utvrđena sudskom
odlukom, u slučaju prestanka pravne osobe ili smrti korisnika, ako bi u
tim slučajevima davatelj kredita došao u bitno nepovoljniji položaj.

**Raskid ugovora i vraćanje kredita prije roka**

Članak 1024.

\(1\) Korisnik kredita može raskinuti ugovor prije nego što je počeo
koristiti kredit.

\(2\) Korisnik kredita može vratiti kredit i prije roka određenog za
vraćanje, ali je dužan o tome unaprijed obavijestiti banku.

\(3\) U oba slučaja korisnik kredita dužan je naknaditi štetu ako ju je
davatelj kredita pretrpio.

\(4\) U slučaju vraćanja kredita prije određenog roka banka ne može
uračunati kamate za vrijeme od dana vraćanja kredita do dana kad ga je
po ugovoru trebalo vratiti.

##### Odsjek 33. UGOVOR O KREDITU NA TEMELJU ZALOGA VRIJEDNOSNIH PAPIRA

**Pojam**

Članak 1025.

Ugovorom o kreditu na temelju zaloga vrijednosnih papira banka odobrava
kredit u određenom novčanom iznosu uz osiguranje zalogom vrijednosnih
papira koji pripadaju korisniku kredita ili trećemu koji na to pristane.

**Oblik i sadržaj**

Članak 1026.

\(1\) Ugovor o kreditu na temelju zaloga vrijednosnih papira mora biti
sklopljen u pisanom obliku.

\(2\) Ugovor mora sadržavati naznaku vrijednosnih papira koji se zalažu,
tvrtku i sjedište, odnosno ime i prebivalište imatelja papira, iznos i
uvjete odobrenog kredita te iznos i vrijednost papira koji je uzet u
obzir za odobrenje kredita.

**Kad banka može prodati založene papire**

Članak 1027.

Ako korisnik ne vrati po dospjelosti dobiveni kredit, banka može, u
svrhu namirenja, prodati založene vrijednosne papire prema pravilima
založnog prava.

##### Odsjek 34. AKREDITIVI

**Pojam**

Članak 1028.

\(1\) Prihvatom zahtjeva nalogodavca za otvaranjem akreditiva, banka
preuzima obvezu prema nalogodavcu da će otvoriti akreditiv korisniku uz
uvjete sadržane u prihvaćenom nalogu za otvaranje akreditiva.

\(2\) Otvoreni akreditiv je neopoziva i konačna obveza banke korisniku
akreditiva da će mu isplatiti određeni novčani iznos ako ovaj u roku
podnese zahtjev za isplatom u skladu s uvjetima sadržanim u akreditivu.

**Primjena ujednačenih običaja i prakse**\
Članak 1029.

Ako ugovorne strane nisu predvidjele što drugo, na poslovanje s
akreditivima primjenjuju se ujednačeni običaji i praksa koje objavi
Međunarodna trgovačka komora u Parizu koji su na snazi na dan otvaranja
akreditiva.

**Članci od 1030-1038 su brisani**

##### Odsjek 35. BANKARSKA GARANCIJA NA POZIV

**Pojam**

Članak 1039.

\(1\) Bankarska garancija na poziv je svaka pisana obveza na plaćanje,
bez obzira kako je nazvana, kojom se banka (garant) obvezuje da će na
pisani zahtjev korisnika ovome isplatiti određeni novčani iznos ako je
udovoljeno uvjetima iz garancije.\
(2) Bankarska garancija je samostalna obveza neovisna o osnovnom poslu u
vezi s kojim je izdana, pa i u slučaju da se taj posao u njoj spominje.

**Potvrda garancije**

Članak 1040.

Ako druga banka potvrdi obvezu iz garancije, korisnik može svoje
zahtjeve iz nje podnijeti bilo garantu bilo banci koja ju je potvrdila.

**Kontragarancija**

Članak 1041.

\(1\) Kontragarancija je pisana obveza na plaćanje, bez obzira kako je
nazvana, kojom se banka (kontragarant) obvezuje prema garantu da će mu
isplatiti novčani iznos po predočenju pisanog zahtjeva u skladu s
uvjetima iz kontragarancije.\
(2) Kontragarancija je odvojena od garancije i od osnovnog posla na koje
se odnosi, pa i kada ih se spominje u kontragaranciji.

**Prestanak valjanosti garancije**

Članak 1042.

\(1\) Rok valjanosti garancije može njome biti određen do određenog
datuma ili do predočenja isprave kojom se potvrđuje nastup nekog
događaja kao mjerodavnog za prestanak njezine valjanosti.\
(2) Ako su u garanciji navedena oba roka za prestanak valjanosti
garancije, njezina valjanost prestaje protekom prvog od tih rokova.

**Prijenos prava na plaćanje iz garancije**

Članak 1043.

\(1\) Pravo pozivanja na plaćanje iz garancije ne može se ustupiti
trećemu osim ako to nije izričito predviđeno u garanciji ili u njezinim
dodacima.\
(2) Time se ne utječe na pravo primiti iznos iz garancije koje bi u
garanciji ili u njezinim dodacima bilo prenijeto na nekog drugog.

##### Odsjek 36. PRIMJENA ODREDABA O BANKARSKOM POSLOVANJU

Članak 1044.

Odredbe ovoga Zakona o ugovorima iz bankarskog poslovanja na
odgovarajući se način primjenjuju i na druge pravne osobe, ako su
zakonom ovlaštene za obavljanje određenih bankarskih
poslova[]{#_Toc214843793 .anchor}.

### Glava IX. IZVANUGOVORNI OBVEZNI ODNOSI

#### Odjeljak 1. PROUZROČENJE ŠTETE

##### Odsjek 1. OPĆA NAČELA

**Pretpostavke odgovornosti**

Članak 1045.

\(1\) Tko drugome prouzroči štetu, dužan je naknaditi je ako ne dokaže
da je šteta nastala bez njegove krivnje!

\(2\) Predmnijeva se obična nepažnja.

\(3\) Za štetu od stvari ili djelatnosti od kojih potječe povećana
opasnost štete za okolinu odgovara se bez obzira na krivnju.

\(4\) Za štetu bez obzira na krivnju odgovara se i u drugim slučajevima
predviđenim zakonom.

**Šteta**

Članak 1046.

Šteta je umanjenje nečije imovine (obična šteta), sprječavanje njezina
povećanja (izmakla korist) i povreda prava osobnosti (neimovinska
šteta).

**Zahtjev da se ukloni opasnost štete**

Članak 1047.

\(1\) Svatko može zahtijevati od drugoga da ukloni izvor opasnosti od
kojega prijeti znatnija šteta njemu ili drugome, kao i da se suzdrži od
djelatnosti od koje proizlazi uznemirivanje ili opasnost štete, ako se
uznemirivanje ili šteta ne mogu spriječiti odgovarajućim mjerama!

\(2\) Sud će na zahtjev zainteresirane osobe narediti da se poduzmu
odgovarajuće mjere za sprječavanje nastanka štete ili uznemirivanja ili
da se ukloni izvor opasnosti, na trošak posjednika izvora opasnosti, ako
ovaj sam to ne učini.

\(3\) Ako šteta nastane u obavljanju općekorisne djelatnosti za koju je
dobiveno odobrenje nadležnog tijela, može se zahtijevati samo naknada
štete koja prelazi uobičajene granice (prekomjerna šteta).

\(4\) Ali se u tom slučaju može zahtijevati poduzimanje društveno
opravdanih mjera da se spriječi nastupanje štete ili da se ona smanji.

**Zahtjev da se prestane s povredom prava osobnosti**

Članak 1048.

Svatko ima pravo zahtijevati od suda ili drugoga nadležnog tijela da
naredi prestanak radnje kojom se povređuje pravo njegove osobnosti i
uklanjanje njome izazvanih posljedica\![]{#_Toc214843796 .anchor}

##### Odsjek 2. ODGOVORNOST PO OSNOVI KRIVNJE

**Postojanje krivnje**

Članak 1049.

Krivnja postoji kad je štetnik prouzročio štetu namjerno ili nepažnjom.

**Osobe koje ne odgovaraju za štetu**

Članak 1050. (NN 29/18)

\(1\) Osoba koja zbog mentalnog ili intelektualnog oštećenja ili kojih
drugih razloga nije sposobna za rasuđivanje ne odgovara za štetu što ju
drugome prouzroči.

\(2\) Tko drugom prouzroči štetu u stanju prolazne nesposobnosti za
rasuđivanje, odgovoran je za nju, osim ako dokaže da nije svojom
krivnjom dospio u to stanje.

\(3\) Ako je u to stanje dospio tuđom krivnjom, za štetu će odgovarati
onaj koji ga je u to stanje doveo.

**Odgovornost maloljetnika**

Članak 1051.

\(1\) Maloljetnik do navršene sedme godine života ne odgovara za štetu.

\(2\) Maloljetnik od navršene sedme godine do navršene četrnaeste godine
života ne odgovara za štetu, osim ako se dokaže da je pri prouzročenju
štete bio sposoban za rasuđivanje.

\(3\) Maloljetnik s navršenih četrnaest godina života odgovara prema
općim pravilima o odgovornosti za štetu.

**Nužna obrana, stanje nužde, otklanjanje štete od drugog**

Članak 1052.

\(1\) Tko u nužnoj obrani prouzroči štetu napadaču, nije dužan naknaditi
je, osim u slučaju prekoračenja nužne obrane.

\(2\) Ako netko prouzroči štetu u stanju nužde, oštećenik može
zahtijevati naknadu od osobe koja je kriva za nastanak opasnosti štete
ili od osoba od kojih je šteta otklonjena, ali od ovih posljednjih ne
više od koristi što su ih imale od toga.

\(3\) Tko pretrpi štetu otklanjajući od drugog opasnost štete, ima pravo
zahtijevati od njega naknadu one štete kojoj se razumno izložio.

**Dopuštena samopomoć**

Članak 1053.

\(1\) Tko u slučaju dopuštene samopomoći prouzroči štetu osobi koja je
izazvala potrebu samopomoći, nije dužan naknaditi je.

\(2\) Pod dopuštenom samopomoći razumijeva se pravo svake osobe da
otkloni povredu prava kad neposredno prijeti opasnost, ako je takva
zaštita nužna i ako način otklanjanja povrede prava odgovara prilikama u
kojima nastaje opasnost.

**Pristanak oštećenika**

Članak 1054.

\(1\) Tko na svoju štetu dopusti drugome poduzimanje neke radnje, nema
pravo od njega zahtijevati naknadu štete prouzročene tom radnjom.

\(2\) Ništetna je izjava oštećenika kojom je pristao da mu se učini
šteta radnjom koja je zakonom zabranjena.

##### Odsjek 3. ODGOVORNOST ZA DRUGOG

**Osobe s mentalnim i intelektualnim oštećenjima**

Članak 1055. (NN 29/18)

\(1\) Za štetu koju prouzroči osoba koja zbog mentalnog ili
intelektualnog oštećenja ili kojih drugih razloga nije sposobna za
rasuđivanje odgovara onaj koji je na temelju zakona ili odluke nadležnog
tijela ili ugovora dužan voditi nadzor nad njom.

\(2\) On se može osloboditi odgovornosti ako dokaže da je obavljao
nadzor na koji je obvezan ili da bi šteta nastala i pri brižljivom
obavljanju nadzora.

**Odgovornost roditelja**

Članak 1056.

\(1\) Roditelji odgovaraju za štetu koju prouzroči drugom njihovo dijete
do navršene sedme godine života, bez obzira na svoju krivnju.

\(2\) Oni se oslobađaju odgovornosti ako postoje razlozi za isključenje
odgovornosti prema pravilima o odgovornosti bez obzira na krivnju.

\(3\) Oni ne odgovaraju ako je šteta nastala dok je dijete bilo
povjereno drugoj osobi i ako je ta osoba odgovorna za štetu.

\(4\) Roditelji odgovaraju za štetu što je prouzroči drugom njihovo
maloljetno dijete koje je navršilo sedam godina života, osim ako dokažu
da je šteta nastala bez njihove krivnje.

**Solidarna odgovornost**

Članak 1057.

Ako pored roditelja odgovara za štetu i dijete, njihova je odgovornost
solidarna.

**Odgovornost druge osobe za maloljetnika**

Članak 1058.

\(1\) Za štetu koju drugome prouzroči maloljetnik dok je pod nadzorom
skrbnika, škole ili druge ustanove odgovara skrbnik, škola, odnosno
druga ustanova, osim ako dokažu da su nadzor obavljali na način na koji
su obvezani ili da bi šteta nastala i pri brižljivom obavljanju nadzora.

\(2\) Ako za štetu odgovara i maloljetnik, odgovornost je solidarna.

**Posebna odgovornost roditelja**

Članak 1059.

\(1\) Ako dužnost nadzora nad maloljetnom osobom nije na roditeljima već
na nekoj drugoj osobi, oštećenik ima pravo zahtijevati naknadu od
roditelja kad je šteta nastala zbog lošeg odgoja maloljetnika, loših
primjera ili poročnih navika koje su mu roditelji dali ili se i inače
šteta može pripisati krivnji roditelja.

\(2\) Osoba na kojoj je u ovom slučaju dužnost nadzora ima pravo
zahtijevati od roditelja da joj naknade isplaćeni iznos ako je ona
isplatila naknadu oštećeniku.

**Zahtjev pravičnosti**

Članak 1060.

\(1\) Kad je štetu prouzročila osoba koja za nju nije bila odgovorna, a
naknada se ne može dobiti od osobe koja je bila dužna voditi nadzor nad
njom, sud može, kad to pravičnost zahtijeva, a osobito s obzirom na
materijalno stanje štetnika i oštećenika, osuditi štetnika da naknadi
štetu, potpuno ili djelomično.

\(2\) Ako je štetu prouzročio maloljetnik sposoban za rasuđivanje koji
je ne može nadoknaditi, sud može, kad to pravičnost zahtijeva, a osobito
s obzirom na materijalno stanje roditelja i oštećenika, obvezati
roditelje da naknade štetu, potpuno ili djelomično, iako za nju nisu
krivi.

**Odgovornost poslodavca**

Članak 1061.

\(1\) Za štetu koju zaposlenik u radu ili u svezi s radom prouzroči
trećoj osobi odgovara poslodavac kod kojega je radnik radio u trenutku
prouzročenja štete, osim ako dokaže da su postojali razlozi koji
isključuju odgovornost zaposlenika!

\(2\) Oštećenik ima pravo zahtijevati popravljanje štete i neposredno od
zaposlenika ako je štetu prouzročio namjerno.

\(3\) Poslodavac koji je oštećeniku popravio štetu ima pravo zahtijevati
od zaposlenika naknadu troškova popravljanja štete, ako je ovaj štetu
prouzročio namjerno ili iz krajnje nepažnje.

\(4\) Pravo iz stavka 3. ovoga članka zastarijeva u roku od šest mjeseci
od dana kad je šteta popravljena.

**Odgovornost pravne osobe za štetu koju prouzroči njezino tijelo**

Članak 1062.

\(1\) Pravna osoba odgovara za štetu koju njezino tijelo prouzroči
trećoj osobi u obavljanju ili u vezi s obavljanjem svojih funkcija.

\(2\) Ako za određeni slučaj nije što drugo u zakonu određeno, pravna
osoba ima pravo na naknadu od osobe koja je štetu skrivila namjerno ili
krajnjom nepažnjom.

\(3\) To pravo zastarijeva u roku od šest mjeseci od dana kad je šteta
popravljena.

##### Odsjek 4. ODGOVORNOST ZA ŠTETU OD OPASNE STVARI ILI OPASNE DJELATNOSTI

**1. Opće odredbe**

**Predmnjeva uzročnosti**

Članak 1063.

Šteta nastala u vezi s opasnom stvari, odnosno opasnom djelatnošću
smatra se da potječe od te stvari, odnosno djelatnosti, osim ako se
dokaže da one nisu bile uzrok štete.

**Tko odgovara za štetu**

Članak 1064.

Za štetu od opasne stvari odgovara njezin vlasnik, a za štetu od opasne
djelatnosti odgovara osoba koja se njome bavi.

**Protupravno oduzimanje opasne stvari od vlasnika**

Članak 1065.

Ako je vlasniku oduzeta opasna stvar na protupravan način, za štetu koja
od nje potječe ne odgovara on, nego onaj koji mu je oduzeo opasnu stvar,
ako vlasnik nije za to odgovoran.

**Predaja stvari trećoj osobi**

Članak 1066.

\(1\) Umjesto vlasnika stvari, i isto kao on, odgovara osoba kojoj je
vlasnik povjerio stvar da se njome služi ili osoba koja je inače dužna
da je nadgleda a nije kod njega na radu.

\(2\) Ali će pored nje odgovarati i vlasnik stvari ako je šteta
proizašla iz neke skrivene mane ili skrivenog svojstva stvari na koje
joj nije skrenuo pozornost.

\(3\) U tom slučaju odgovorna osoba koja je isplatila naknadu oštećeniku
ima pravo zahtijevati cijeli njezin iznos od vlasnika.

\(4\) Vlasnik opasne stvari koji ju je povjerio osobi koja nije
osposobljena ili nije ovlaštena njome rukovati odgovara za štetu koja
potekne od te stvari.

**Oslobođenje od odgovornosti**

Članak 1067.

\(1\) Vlasnik se oslobađa odgovornosti ako dokaže da šteta potječe od
nekog nepredvidivog uzroka koji se nalazio izvan stvari, a koji se nije
mogao spriječiti, izbjeći ili otkloniti.

\(2\) Vlasnik stvari oslobađa se odgovornosti i ako dokaže da je šteta
nastala isključivo radnjom oštećenika ili treće osobe, koju on nije
mogao predvidjeti i čije posljedice nije mogao ni izbjeći, ni otkloniti.

\(3\) Vlasnik se oslobađa odgovornosti djelomično ako je oštećenik
djelomično pridonio nastanku štete.

\(4\) Ako je nastanku štete djelomično pridonijela treća osoba, ona
odgovara oštećeniku solidarno s vlasnikom stvari, a dužna je snositi
naknadu razmjerno težini svoje krivnje.

\(5\) Osoba kojom se vlasnik poslužio pri uporabi stvari ne smatra se
trećom osobom.

**2. Odgovornost za štete izazvane motornim vozilom u pogonu**

**Motorno vozilo**

Članak 1068.

\(1\) Motorno vozilo je vozilo koje je namijenjeno da se snagom
vlastitog motora kreće po površini zemlje, na tračnicama ili bez njih.

\(2\) Sastavnim dijelom motornog vozila smatra se i s njime povezana
prikolica.

\(3\) Motorno vozilo je u pogonu kad se koristi u svrhu kojoj je
namijenjeno bez obzira radi li pri tome motor koji služi za njegovo
kretanje.

**Odgovornost za štetu trećima**

Članak 1069.

\(1\) Za štetu koju pretrpe treće osobe u vezi s pogonom motornog vozila
odgovara njegov vlasnik.

\(2\) Suvlasnici, odnosno zajednički vlasnici motornog vozila odgovaraju
za štetu solidarno.

\(3\) Za štetu prouzročenu pogonom dvaju ili više motornih vozila
odgovaraju njihovi vlasnici trećim osobama solidarno.

\(4\) Trećom osobom smatra se oštećenik koji nije ujedno vlasnik, ni
neovlašteni korisnik motornog vozila, niti osoba zadužena u vezi s
pogonom motornog vozila.

**Odgovornost u slučaju neovlaštenog korištenja motornog vozila**

Članak 1070.

\(1\) Neovlašteni korisnik motornog vozila odgovara trećim osobama
umjesto vlasnika i jednako kao vlasnik.

\(2\) Pored neovlaštenog korisnika i solidarno s njim odgovara i vlasnik
motornog vozila, ako je svojom krivnjom ili krivnjom osoba koje su se
trebale brinuti o vozilu, omogućio neovlašteno korištenje vozila.

\(3\) Neovlašteni korisnik je osoba koja u vrijeme štetnog događaja
koristi motorno vozilo bez suglasnosti vlasnika, a nije kod njega
zaposlena u vezi s pogonom motornog vozila, niti je član njegova
obiteljskog kućanstva, niti joj je vlasnik vozilo predao u posjed.

**Odgovornost prema trećoj osobi koja se prevozi motornim vozilom**

Članak 1071.

\(1\) Odštetna odgovornost vlasnika odnosi se na štete koje pretrpi
treća osoba koja se prevozi motornim vozilom, a glede stvari samo onih
koje takva osoba nosi na sebi ili sa sobom.

\(2\) Ništetna je svaka ugovorna odredba kojom bi se unaprijed
isključila ili ograničila odgovornost iz stavka 1. ovoga članka.

**Međusobni odštetni zahtjevi vlasnika motornih vozila**

 Članak 1072.

\(1\) Kad je šteta prouzročena pogonom dvaju ili više vozila, svu štetu
snosi vlasnik vozila koji je isključivo kriv za štetni događaj.

\(2\) Ako postoji obostrana krivnja, svaki vlasnik odgovara drugomu za
njegovu štetu razmjerno stupnju svoje krivnje.

\(3\) Ako nema krivnje nijednog, vlasnici odgovaraju na jednake dijelove
ako pravičnost ne zahtijeva što drugo.

\(4\) Krivnjom vlasnika smatra se i krivnja osobe kojom se on poslužio
prilikom nastanka štetnog događaja ili kojoj je vozilo povjerio.

##### Odsjek 5. ODGOVORNOST ZA NEISPRAVAN PROIZVOD

**Opće pravilo**

Članak 1073. (NN 114/22)

\(1\) Proizvođač koji stavi u promet neki proizvod, odgovara za štetu
prouzročenu neispravnošću toga proizvoda bez obzira na krivnju.

\(2\) Odredbe ovoga odsjeka odnose se na imovinsku štetu prouzročenu
smrću ili tjelesnom ozljedom te na štetu prouzročenu uništenjem ili
oštećenjem oštećenikove stvari različite od neispravnog proizvoda, ako
se radi o takvoj vrsti stvari koja je uobičajeno namijenjena za osobnu
uporabu te ako je oštećenik tu stvar uglavnom rabio u tu svrhu.

\(3\) Oštećenik ima, po odredbama ovoga odsjeka, pravo na naknadu štete
prouzročene uništenjem ili oštećenjem stvari samo za dio štete koji
prelazi iznos od 500 eura.

\(4\) Naknada neimovinske štete prouzročene neispravnim proizvodom može
se zahtijevati samo prema općim pravilima odgovornosti za štetu.

\(5\) Na obujam naknade imovinske štete prouzročene smrću ili tjelesnom
ozljedom na odgovarajući se način primjenjuju posebne odredbe ovoga
Zakona o naknadi imovinske štete u slučaju smrti, tjelesne ozljede i
oštećenja zdravlja.

\(6\) Odredbe ovoga odsjeka ne primjenjuju se na štete prouzročene
nuklearnom nesrećom.

\(7\) Odredbe ovoga odsjeka ne isključuju primjenu pravila o
odgovornosti za štetu prouzročenu opasnom stvari ili opasnom
djelatnošću, pravila o odgovornosti za materijalne nedostatke ispunjenja
te pravila o ugovornoj i izvanugovornoj odgovornosti za štetu.

\(8\) Oštećenik je dužan dokazati neispravnost proizvoda, štetu i
uzročnu vezu između neispravnosti proizvoda i štete.

**Proizvod**

Članak 1074.

\(1\) Proizvod je bilo koja pokretna stvar, pa i onda kad je ugrađena u
neku drugu pokretnu ili nepokretnu stvar.

\(2\) Proizvod su električna i drugi oblici energije.

**Neispravni proizvod**

Članak 1075.

\(1\) Proizvod nije ispravan ako, uzimajući u obzir sve okolnosti
slučaja, a poglavito način na koji je proizvod predstavljen, svrhe u
koje, prema razumnom očekivanju, proizvod može biti uporabljen te
vrijeme kad je proizvod stavljen u promet, ne pruža sigurnost koja se od
takva proizvoda opravdano očekuje.

\(2\) Proizvod nije neispravan samo zbog toga što je naknadno bolji
proizvod stavljen u promet.

**Proizvođač**

Članak 1076.

\(1\) Proizvođač je osoba koja je izradila gotov proizvod, osoba koja je
proizvela sirovinu, samostalni ili nesamostalni dio ugrađen u gotov
proizvod, kao i osoba koja se, obilježavanjem proizvoda svojim imenom,
žigom ili kakvim drugim znakom raspoznavanja, predstavlja kao
proizvođač.

\(2\) Ako je proizvod uvezen, uzima se da je proizvođač osoba koja je
uvezla proizvod radi prodaje, davanja u zakup ili bilo kojega drugog
oblika stavljanja proizvoda u promet i odgovara solidarno s osobama
navedenim u stavku 1. ovoga članka.

\(3\) Ako nije moguće utvrditi tko je proizvođač, proizvođačem se smatra
svaka osoba koja proizvod stavlja u promet, osim ako ta osoba u razumnom
roku ne obavijesti oštećenika o osobi od koje je nabavila proizvod.

\(4\) Odredba iz stavka 3. ovoga članka primjenjuje se i kad se ne može
utvrditi tko je uvezao proizvod, pa i onda ako su ime, tvrtka ili naziv
proizvođača navedeni na proizvodu.

**Solidarna odgovornost**

Članak 1077.

Ako više osoba odgovara za štetu prouzročenu neispravnošću proizvoda,
njihova je odgovornost solidarna.

**Oslobođenje od odgovornosti**

Članak 1078.

\(1\) Proizvođač se oslobađa odgovornosti ako dokaže:

-- da nije stavio proizvod u promet,

-- da je na temelju okolnosti slučaja vjerojatno da neispravnost, a ni
njezin uzrok, nisu postojali u vrijeme kad je stavio proizvod u promet,

-- da proizvod nije proizveden za prodaju, davanje u zakup ili bilo koju
drugu poslovnu svrhu, kao niti da je proizveden ili stavljen u promet u
okviru njegova poslovanja,

-- da je neispravnost posljedica pridržavanja prisilnih propisa koji su
bili na snazi u trenutku kad je stavio proizvod u promet,

-- da stanje znanosti ili tehničkog znanja u vrijeme stavljanja
proizvoda u promet nije omogućavalo otkrivanje neispravnosti,

-- da je šteta prouzročena isključivo radnjom oštećenika ili osobe za
koju on odgovara, odnosno radnjom treće osobe koju proizvođač nije mogao
predvidjeti i čije posljedice nije mogao izbjeći ili otkloniti.

\(2\) Proizvođač sirovine ili dijela proizvoda oslobađa se odgovornosti
i ako dokaže da je neispravnost prouzročena konstrukcijom glavnog
proizvoda ili uputama dobivenim od proizvođača glavnog proizvoda.

\(3\) Proizvođač se djelomično oslobađa odgovornosti ako je nastanku
štete djelomično pridonio oštećenik ili osoba za koju on odgovara.

\(4\) Ako je nastanku štete djelomično pridonijela treća osoba, ona
odgovara solidarno s proizvođačem.

**Zabrana ugovornog isključenja ili ograničenja odgovornosti**

Članak 1079.

\(1\) Odgovornost proizvođača nije dopušteno ugovorom s oštećenikom
unaprijed isključiti ili ograničiti.

\(2\) Ništetna je ugovorna odredba suprotna odredbi stavka 1. ovoga
članka.

**Rokovi ostvarivanja prava**

Članak 1080.

\(1\) Tražbina popravljanja štete prouzročene neispravnim proizvodom
zastarijeva u roku od tri godine od dana kad je oštećenik saznao ili
morao saznati za štetu, neispravnost i osobu proizvođača.

\(2\) Pravo na popravljanje štete prouzročene neispravnim proizvodom
gasi se u roku od deset godina od dana njegova stavljanja u promet, osim
ako je u tom roku protiv proizvođača pokrenut postupak pred sudom ili
drugim nadležnim tijelom radi utvrđivanja ili ostvarivanja tražbine na
popravljanje štete iz ovoga odsjeka.

##### Odsjek 6. POSEBNI SLUČAJEVI ODGOVORNOSTI

**Odgovornost organizatora priredbi**

Članak 1081.

Organizator okupljanja većeg broja ljudi u zatvorenom ili na otvorenom
prostoru odgovara za štetu nastalu smrću ili tjelesnom ozljedom koju
netko pretrpi zbog izvanrednih okolnosti koje u takvim prilikama mogu
nastati, kao što je neuobičajeno gibanje masa, opći nered i slično.

**Odgovornost zbog uskrate nužne pomoći**

Članak 1082.

\(1\) Tko bez opasnosti za sebe uskrati pomoć osobi čiji su život i
zdravlje očito ugroženi, odgovara za štetu koja je otuda nastala, ako je
on tu štetu prema okolnostima slučaja morao predvidjeti.

\(2\) Ako pravičnost zahtijeva, sud može takvu osobu osloboditi obveze
da naknadi štetu.

**Odgovornost zbog nesklapanja ugovora**

Članak 1083.

Osoba koja je po zakonu obvezna sklopiti neki ugovor dužna je naknaditi
štetu ako na zahtjev zainteresirane osobe bez odgađanja ne sklopi taj
ugovor.

**Odgovornost u vezi s obavljanjem poslova od javnog interesa**

Članak 1084.

Osobe koje obavljaju komunalnu ili drugu sličnu djelatnost od javnog
interesa odgovaraju za štetu ako bez opravdanog razloga obustave ili
neredovito obavljaju tu djelatnost.

##### Odsjek 7. POPRAVLJANJE ŠTETE

**1. Popravljanje imovinske štete**

**Uspostava prijašnjeg stanja i naknada u novcu**

Članak 1085.

\(1\) Odgovorna osoba dužna je uspostaviti stanje koje je bilo prije
nego što je šteta nastala.

\(2\) Ako uspostava prijašnjeg stanja ne otklanja štetu potpuno,
odgovorna osoba dužna je za ostatak štete dati naknadu u novcu.

\(3\) Kad uspostava prijašnjeg stanja nije moguća, odgovorna je osoba
dužna isplatiti oštećeniku odgovarajući iznos novca na ime naknade
štete.

\(4\) Naknada u novcu dosudit će se oštećeniku ako on to zahtijeva, a
okolnosti danog slučaja ne opravdavaju uspostavu prijašnjeg stanja.

**Kad dospijeva obveza naknade**

Članak 1086.

Obveza naknade štete smatra se dospjelom od trenutka nastanka štete.

**Naknada u slučaju propasti stvari oduzete na nedopušten način**

Članak 1087.

Ako je stvar koja je bila oduzeta vlasniku na nedopušten način propala
zbog više sile, odgovorna osoba dužna je dati naknadu u novcu.

**Naknada u obliku novčane rente**

Članak 1088.

\(1\) U slučaju smrti, tjelesne ozljede ili oštećenja zdravlja naknada
se određuje, u pravilu, u obliku novčane rente, doživotno ili za
određeno vrijeme.

\(2\) Novčana renta plaća se mjesečno unaprijed.

\(3\) Vjerovnik ima pravo zahtijevati potrebno osiguranje za isplatu
rente, osim ako to prema okolnostima slučaja ne bi bilo opravdano.

\(4\) Ako dužnik ne dade osiguranje koje sud odredi, vjerovnik ima pravo
zahtijevati da mu se umjesto rente isplati jedan ukupan iznos čija se
visina određuje prema visini rente i vjerojatnom trajanju vjerovnikova
života, uz odbitak odgovarajućih kamata.

\(5\) Iz ozbiljnih razloga vjerovnik može i u drugim slučajevima
zahtijevati, odmah ili kasnije, da mu se umjesto rente isplati jedan
ukupan iznos.

**2. Obujam i visina imovinske štete**

**Obična šteta i izmakla korist**

Članak 1089.

\(1\) Oštećenik ima pravo kako na naknadu obične štete, tako i na
naknadu izmakle koristi.

\(2\) Visina naknade štete određuje se prema cijenama u vrijeme
donošenja sudske odluke, osim slučaja kad zakon određuje što drugo.

\(3\) Pri ocjeni visine izmakle koristi uzima se u obzir dobitak koji se
mogao osnovano očekivati prema redovitom tijeku stvari ili prema
posebnim okolnostima, a čije je ostvarenje spriječeno štetnikovom
radnjom ili propuštanjem.

\(4\) Kad je stvar uništena ili oštećena kaznenim djelom učinjenim
namjerno, sud može odrediti visinu naknade prema vrijednosti koju je
stvar imala za oštećenika.

**Potpuna naknada**

Članak 1090.

Sud će, uzimajući u obzir i okolnosti koje su nastupile poslije
prouzročenja štete, dosuditi naknadu u iznosu koji je potreban da se
oštećenikova materijalna situacija dovede u ono stanje u kojem bi se
nalazila da nije bilo štetne radnje ili propuštanja.

**Sniženje naknade**

Članak 1091.

\(1\) Sud može, vodeći računa o materijalnom stanju oštećenika, osuditi
odgovornu osobu na isplatu niže naknade nego što iznosi šteta, ako ona
nije prouzročena ni namjerno ni krajnjom nepažnjom, a odgovorna osoba je
slaboga imovnog stanja te bi je isplata potpune naknade dovela u
oskudicu.

\(2\) Ako je štetnik prouzročio štetu radeći nešto korisno za
oštećenika, sud može odrediti nižu naknadu, vodeći računa o brižljivosti
koju štetnik pokazuje u vlastitim poslovima.

**Doprinos oštećenika vlastitoj šteti**

Članak 1092.

\(1\) Oštećenik koji je pridonio da šteta nastane ili da bude veća nego
što bi inače bila ima pravo samo na razmjerno sniženu naknadu.

\(2\) Kad je nemoguće utvrditi koji dio štete potječe od oštećenikove
radnje ili propusta, sud će dosuditi naknadu vodeći računa o okolnostima
slučaja.

**3. Posebno o naknadi imovinske štete u slučaju smrti, tjelesne ozljede
i oštećenja zdravlja**

** Izgubljena zarada, troškovi liječenja i pogreba**

Članak 1093.

\(1\) Tko prouzroči nečiju smrt, dužan je naknaditi uobičajene troškove
njegova pogreba.

\(2\) On je dužan naknaditi i troškove njegova liječenja od zadobivenih
ozljeda i druge potrebne troškove u vezi s liječenjem, te zaradu
izgubljenu zbog nesposobnosti za rad.

**Pravo osobe koju je poginuli uzdržavao**

Članak 1094.

\(1\) Osoba koju je poginuli uzdržavao ili redovito pomagao, a i ona
koja je po zakonu imala pravo zahtijevati uzdržavanje od poginulog, ima
pravo na naknadu štete koju trpi gubitkom uzdržavanja, odnosno
pomaganja.

\(2\) Ta se šteta naknađuje plaćanjem novčane rente čiji se iznos
odmjerava s obzirom na sve okolnosti slučaja, a koji ne može biti viši
od onoga koji bi oštećenik dobivao od poginulog da je ostao u životu.

**Naknada štete u slučaju tjelesne ozljede ili narušenja zdravlja**

Članak 1095.

\(1\) Tko drugome nanese tjelesnu ozljedu ili mu naruši zdravlje, dužan
je naknaditi mu troškove liječenja i druge potrebne troškove s tim u
vezi, a i zaradu izgubljenu zbog nesposobnosti za rad za vrijeme
liječenja.

\(2\) Ako ozlijeđeni zbog potpune ili djelomične nesposobnosti za rad
gubi zaradu, ili su mu potrebe trajno povećane, ili su mogućnosti
njegova daljnjeg razvijanja i napredovanja uništene ili umanjene,
odgovorna osoba dužna je plaćati ozlijeđenomu određenu novčanu rentu,
kao naknadu za štetu.

**Izmjena dosuđene naknade**

Članak 1096.

Sud može na zahtjev oštećenika za ubuduće povećati rentu, a može je na
zahtjev štetnika sniziti ili ukinuti ako se znatnije promijene okolnosti
koje je sud imao na umu pri donošenju prijašnje odluke.

**Neprenosivost prava**

Članak 1097.

\(1\) Pravo na naknadu štete u obliku novčane rente zbog smrti bliske
osobe ili zbog ozljede tijela ili narušenja zdravlja ne može se
prenijeti na drugu osobu.

\(2\) Dospjeli iznosi naknade mogu se prenijeti na drugoga ako je visina
naknade određena pisanim sporazumom strana ili pravomoćnom sudskom
odlukom.

**4. Naknada imovinske štete u slučaju povrede časti i širenja
neistinitih navoda**

Članak 1098.

\(1\) Tko drugom povrijedi čast, iznosi ili prenosi neistinite navode o
njegovoj prošlosti, znanju, sposobnosti, ili o čemu drugome, a zna ili
bi morao znati da su neistiniti, i time mu prouzroči imovinsku štetu,
dužan je naknaditi je.

\(2\) Ali ne odgovara za prouzročenu štetu onaj tko učini neistinito
priopćenje o drugome ne znajući da je ono neistinito, ako je on ili onaj
komu je priopćenje učinio imao u tome ozbiljnog interesa.

**5. Popravljanje neimovinske štete**

**Objavljivanje presude ili ispravka**

Članak 1099.

U slučaju povrede prava osobnosti oštećenik može zahtijevati, na trošak
štetnika, objavljivanje presude, odnosno ispravka, povlačenje izjave
kojom je povreda učinjena, ili što drugo čime se može ostvariti svrha
koja se postiže pravičnom novčanom naknadom.

**Pravična novčana naknada**

Članak 1100.

\(1\) U slučaju povrede prava osobnosti sud će, ako nađe da to težina
povrede i okolnosti slučaja opravdavaju, dosuditi pravičnu novčanu
naknadu, nezavisno od naknade imovinske štete, a i kad nje nema.

\(2\) Pri odlučivanju o visini pravične novčane naknade sud će voditi
računa o jačini i trajanju povredom izazvanih fizičkih boli, duševnih
boli i straha, cilju kojemu služi ta naknada, ali i o tome da se njome
ne pogoduje težnjama koje nisu spojive sa njezinom naravi i društvenom
svrhom.

\(3\) Za povredu ugleda i drugih prava osobnosti pravne osobe sud će,
ako procijeni da to težina povrede i okolnosti slučaja opravdavaju,
dosuditi joj pravičnu novčanu naknadu, nezavisno od naknade imovinske
štete, a i kad nje nema.

**Osobe koje imaju pravo na pravičnu novčanu naknadu u slučaju smrti ili
osobito teškog invaliditeta**

Članak 1101.

\(1\) U slučaju smrti ili osobito teškog invaliditeta neke osobe pravo
na pravičnu novčanu naknadu neimovinske štete imaju članovi njezine uže
obitelji (bračni drug, djeca i roditelji).

\(2\) Takva se naknada može dosuditi i braći i sestrama, djedovima i
bakama, unučadi te izvanbračnom drugu, ako je između njih i umrlog,
odnosno ozlijeđenog postojala trajnija zajednica života.

\(3\) Pravo na pravičnu novčanu naknadu imaju i roditelji u slučaju
gubitka začetog, a nerođenog djeteta.

**Zadovoljština u posebnim slučajevima**

Članak 1102.

Pravo na pravičnu novčanu naknadu neimovinske štete ima osoba prema
kojoj je prijevarom, prisilom ili zlouporabom nekog odnosa podređenosti
ili zavisnosti počinjeno neko kazneno djelo protiv spolne slobode i
spolnog ćudoređa.

**Kad dospijeva obveza pravične novčane naknade**

Članak 1103.

Obveza pravične novčane naknade dospijeva danom podnošenja pisanog
zahtjeva ili tužbe, osim ako je šteta nastala nakon toga.

**Pravična novčana naknada buduće neimovinske štete**

Članak 1104.

Sud će na zahtjev oštećenika dosuditi pravičnu novčanu naknadu i za
buduću neimovinsku štetu, ako je izvjesno da će ona trajati i u
budućnosti.

**Nasljeđivanje i ustup tražbine naknade neimovinske štete**

Članak 1105.

\(1\) Tražbina naknade neimovinske štete prelazi na nasljednika samo ako
je oštećenik podnio pisani zahtjev ili tužbu.

\(2\) Uz iste pretpostavke ta tražbina može biti predmet ustupa,
prijeboja i ovrhe.

**Doprinos oštećenika vlastitoj šteti i sniženje naknade**

Članak 1106.

Odredbe o doprinosu oštećenika vlastitoj šteti i sniženju naknade koje
vrijede za imovinsku štetu na odgovarajući se način primjenjuju i na
neimovinsku štetu.

##### Odsjek 8. ODGOVORNOST VIŠE OSOBA ZA ISTU ŠTETU

** Solidarna odgovornost**

Članak 1107.

\(1\) Za štetu koju je više osoba prouzročilo zajedno svi sudionici
odgovaraju solidarno.

\(2\) Poticatelj i pomagatelj te onaj koji je pomagao da se odgovorne
osobe ne otkriju odgovaraju solidarno s njima.

\(3\) Solidarno odgovaraju za prouzročenu štetu i osobe koje su je
uzrokovale radeći nezavisno jedna od druge, ako se ne mogu utvrditi
njihovi udjeli u nastaloj šteti.

\(4\) Kad je nedvojbeno da je štetu prouzročila neka od dviju ili više
određenih osoba koje su na neki način međusobno povezane, a ne može se
utvrditi koja je od njih štetu prouzročila, te osobe odgovaraju
solidarno.

**Solidarna odgovornost naručitelja i izvođača radova**

Članak 1108.

Naručitelj i izvođač radova na nekretnini solidarno odgovaraju trećoj
osobi za štetu koja joj nastane u vezi s izvođenjem tih radova.

**Regres isplatitelja**

Članak 1109.

\(1\) Solidarni dužnik koji isplati više nego što iznosi njegov udio u
šteti može zahtijevati od svakog od ostalih dužnika da mu naknadi ono
što je platio za njega.

\(2\) Koliko iznosi udio svakoga pojedinog dužnika, sud određuje s
obzirom na težinu njegove krivnje i težinu posljedica koje su proistekle
iz njegova djelovanja, odnosno propuštanja.

\(3\) Ako se udjeli dužnika ne mogu utvrditi, na svakog pada jednak dio,
osim ako pravičnost zahtijeva da se u konkretnom slučaju drukčije
odluči.

##### Odsjek 9. PRAVO OŠTEĆENIKA NAKON ZASTARE ODŠTETNOG ZAHTJEVA

Članak 1110.

Nakon nastupa zastare odštetnog zahtjeva oštećenik može zahtijevati od
odgovorne osobe, po pravilima stjecanja bez osnove, da mu ustupi ono što
je dobio radnjom kojom je prouzročena šteta.[]{#_Toc214843804 .anchor}

#### Odjeljak 2. STJECANJE BEZ OSNOVE

##### Odsjek 1. OPĆE PRAVILO

Članak 1111.

\(1\) Kad dio imovine neke osobe na bilo koji način prijeđe u imovinu
druge osobe, a taj prijelaz nema osnove u nekom pravnom poslu, odluci
suda, odnosno druge nadležne vlasti ili zakonu, stjecatelj je dužan
vratiti ga, odnosno, ako to nije moguće, naknaditi vrijednost postignute
koristi.

\(2\) Pod prijelazom imovine razumijeva se i stjecanje koristi izvršenom
radnjom.

\(3\) Obveza vraćanja, odnosno nadoknade vrijednosti nastaje i kad se
nešto primi s obzirom na osnovu koja se nije ostvarila ili koja je
kasnije otpala.

##### Odsjek 2. PRAVILA VRAĆANJA

**Kad se ne može zahtijevati vraćanje**

Članak 1112.

\(1\) Tko izvrši isplatu znajući da nije dužan platiti, nema pravo
zahtijevati vraćanje, osim ako je zadržao pravo na povrat, ako je platio
da bi izbjegao prisilu ili ako isplata duga zavisi od ispunjenja uvjeta.

\(2\) Ali ako je dug bio bezuvjetan, ne može se zahtijevati povrat
plaćenog iznosa stoga što je isplata izvršena prije dospjelosti.

**Dvostruka isplata duga**

Članak 1113.

Tko je isti dug platio dva puta, pa makar jednom i po osnovi ovršne
isprave, ima pravo zahtijevati povrat po pravilima ovoga odjeljka.

**Ispunjenje naravne ili moralne obveze**

Članak 1114.

Ne može se zahtijevati povrat onoga što je dano ili učinjeno na ime
ispunjenja neke naravne ili moralne obveze.

**Opseg vraćanja**

Članak 1115.

Kad se vraća ono što je stečeno bez osnove, moraju se vratiti plodovi i
platiti zatezne kamate, i to, ako je stjecatelj nepošten od dana
stjecanja, a inače od dana podnošenja zahtjeva.

**Naknada troškova**

Članak 1116.

Stjecatelj ima pravo na naknadu nužnih i korisnih troškova, ali ako je
bio nepošten, pripada mu naknada samo za nužne troškove.

**Kad se može zadržati primljeno**

Članak 1117.

\(1\) Ne može se zahtijevati povrat neosnovano plaćenih iznosa na ime
naknade štete zbog ozljede tijela, narušenja zdravlja ili smrti, ako je
isplata izvršena poštenom stjecatelju.

\(2\) Stjecatelj se smatra nepoštenim od trenutka dostave odluke o
prihvaćanju izvanrednog pravnog lijeka i dužan je vratiti primljeno na
osnovi koja je otpala s kamatama od trenutka kad je postao nepošten.

**Uporaba stvari u tuđu korist**

Članak 1118.

Ako je netko svoju ili tuđu stvar uporabio na korist trećega, a ne
postoje pretpostavke za primjenu pravila o poslovodstvu bez naloga,
treći je dužan vratiti stvar, odnosno, ako to nije moguće, naknaditi
njezinu vrijednost.

**Izdatak za drugog**

Članak 1119.

Tko za drugog učini kakav izdatak ili što drugo što je ovaj po zakonu
bio dužan učiniti, ima pravo zahtijevati naknadu od njega.

**Uporaba tuđe stvari u svoju korist**

Članak 1120.

Kad je netko tuđu stvar uporabio u svoju korist, vlasnik može
zahtijevati, nezavisno od prava na naknadu štete, ili ako nje nema, da
mu ovaj naknadi korist koju je imao od uporabe.

#### Odjeljak 3. POSLOVODSTVO BEZ NALOGA

##### Odsjek 1. OPĆE PRAVILO

Članak 1121.

Obavljanju tuđeg posla bez naloga ili ovlaštenja može se pristupiti samo
ako posao ne trpi odgađanje te predstoji šteta ili propuštanje očite
koristi.

##### Odsjek 2. OBVEZE I PRAVA POSLOVOĐE BEZ NALOGA

**Obveze poslovođe bez naloga**

Članak 1122.

\(1\) Poslovođa je dužan što je moguće prije obavijestiti gospodara
posla i nastaviti započeti posao, ako mu je to razumno moguće, dok ovaj
ne bude mogao preuzeti brigu o njemu.

\(2\) Nakon završenog posla on je dužan položiti račun i ustupiti
gospodaru posla sve što je pribavio obavljajući njegov posao.

\(3\) Ako zakonom nije što drugo propisano, poslovođa ima obveze
nalogoprimca.

**Dužna pažnja i odgovornost**

Članak 1123.

\(1\) Pri obavljanju tuđeg posla poslovođa je dužan rukovoditi se
stvarnim ili predmnjevanim namjerama i potrebama gospodara posla.

\(2\) On je dužan postupiti s pažnjom dobrog gospodarstvenika, odnosno
dobrog domaćina.

\(3\) Sud može, s obzirom na okolnosti u kojima se netko bez naloga ili
ovlaštenja prihvatio tuđeg posla, smanjiti njegovu odgovornost ili ga
sasvim osloboditi odgovornosti za nepažnju.

\(4\) Za odgovornost poslovno nesposobnog poslovođe vrijede pravila o
njegovoj ugovornoj i izvanugovornoj odgovornosti.

**Prava poslovođe bez naloga**

Članak 1124.

\(1\) Poslovođa bez naloga koji je postupio u svemu kako treba i radio
ono što su okolnosti zahtijevale ima pravo zahtijevati od gospodara
posla da ga oslobodi obveza što ih je zbog toga posla uzeo na sebe, da
preuzme obveze iz poslova što ih je sklopio u njegovo ime, da mu naknadi
sve nužne i korisne izdatke te da mu naknadi pretrpljenu štetu, čak i
ako očekivani rezultat nije postignut.

\(2\) Njemu pripada i primjerena naknada za trud ako je otklonio štetu
od gospodara posla ili ako mu je pribavio korist koja odgovara u svemu
njegovim namjerama i potrebama.

**Obavljanje tuđih poslova u namjeri da se drugom pomogne**

Članak 1125.

Tko obavlja tuđi posao u namjeri da drugome pomogne, a ne postoje
pretpostavke poslovodstva bez naloga, pripada mu pravo na naknadu
učinjenih troškova, ali najviše do visine ostvarene koristi za drugoga.

**Odnošenje dodataka**

Članak 1126.

Poslovođa bez naloga ima pravo odnijeti stvari kojima je povećao tuđu
imovinu, a za koje mu se učinjeni izdaci ne naknađuju, ako se one mogu
odvojiti bez oštećenja stvari kojoj su dodane, ali gospodar posla može
zadržati te dodatke ako mu naknadi njihovu sadašnju vrijednost, no
najviše do visine učinjenih izdataka.

##### Odsjek 3. OBAVLJANJE TUĐIH POSLOVA PROTIV ZABRANE

Članak 1127.

\(1\) Tko se prihvati tuđeg posla usprkos zabrani gospodara posla, a za
zabranu je znao ili je morao znati, nema prava koja pripadaju poslovođi
bez naloga.

\(2\) On odgovara za štetu koju je prouzročio miješanjem u tuđe poslove,
čak i ako je do nje došlo bez njegove krivnje.

\(3\) Ali kad je zabrana obavljanja posla protivna zakonu ili moralu, a
osobito ako je netko zabranio da drugi ispuni neku njegovu zakonsku
obvezu koja ne trpi odgađanje, vrijede opća pravila o poslovodstvu bez
naloga.

##### Odsjek 4. NEPRAVO POSLOVODSTVO

Članak 1128.

\(1\) Tko obavlja tuđi posao u namjeri da za sebe zadrži postignute
koristi iako zna da je posao tuđi, dužan je na zahtjev gospodara posla
položiti račun kao poslovođa bez naloga i predati mu sve postignute
koristi.

\(2\) Gospodar posla može zahtijevati i vraćanje stvari u prijašnje
stanje te naknadu štete.

##### Odsjek 5. ODOBRENJE

Članak 1129.

Ako gospodar posla naknadno odobri ono što je izvršeno, poslovođa bez
naloga smatra se nalogoprimcem od početka obavljanja posla.

##### Odjeljak 4. JAVNO OBEĆANJE NAGRADE

** Kad obvezuje**

Članak 1130.

\(1\) Javnim oglasom učinjeno obećanje nagrade onome tko izvrši određenu
radnju, postigne neki uspjeh, nađe se u određenoj situaciji ili ispuni
neki drugi uvjet, obvezuje obećavatelja da ispuni obećanje.

\(2\) Obećavatelj nagrade ili bilo kakvog nagradnog natjecanja dužan je
odrediti rok za natjecanje, a ako ga ne odredi, svatko tko želi
sudjelovati u natjecanju ima pravo zahtijevati od suda da odredi
odgovarajući rok.

**Opoziv obećanja**

Članak 1131.

\(1\) Obećanje se može opozvati onako kako je učinjeno, a i osobnim
priopćenjem, ali onaj koji je izvršio radnju, a nije znao niti je morao
znati da je obećanje nagrade opozvano, ima pravo zahtijevati obećanu
nagradu, a onaj koji je do opoziva učinio potrebne izdatke radi
izvršenja radnje određene u javnom oglasu ima pravo na njihovu naknadu,
osim ako obećavatelj dokaže da su oni učinjeni uzalud.

\(2\) Obećanje nagrade ne može se opozvati ako je oglasom određen rok za
izvršenje radnje, odnosno za obavijest o postignutom rezultatu,
ostvarenju određene situacije ili ispunjenju nekog drugog uvjeta.

**Tko ima pravo na nagradu**

Članak 1132.

\(1\) Pravo na nagradu ima onaj tko prvi izvrši radnju za koju je
nagrada obećana.

\(2\) Ako je više osoba izvršilo radnju istodobno, svakoj pripada jednak
dio nagrade, ako pravičnost ne zahtijeva drukčiju podjelu.

**Natječaj i nagrada**

Članak 1133.

\(1\) O dodjeli nagrade u slučaju natječaja odlučuje priređivač
natječaja ili jedna ili više osoba što ih on odredi.

\(2\) Ako su u uvjetima natječaja ili nekim općim propisima koji vrijede
za određeni natječaj postavljena pravila po kojima nagrada treba biti
dodijeljena, svaki sudionik u natječaju ima pravo zahtijevati poništaj
odluke o dodjeli nagrade ako nagrada nije dodijeljena u skladu s tim
pravilima.

\(3\) Vlasništvo ili koje drugo pravo na djelu nagrađenom na natječaju
stječe priređivač natječaja samo ako je to navedeno u oglasu natječaja.

**Prestanak obveze**

Članak 1134.

Obveza obećavatelja nagrade prestaje ako mu nitko ne priopći, u roku
određenom u oglasu, da je izvršio radnju ili postigao uspjeh ili uopće
ispunio uvjete postavljene u javnom oglasu, a ako rok nije određen,
istekom jedne godine od oglasa.

##### Odjeljak 5. VRIJEDNOSNI PAPIRI

**1. Opće odredbe**

**Pojam**

Članak 1135.

\(1\) Vrijednosni papir je isprava kojom se njezin izdavatelj obvezuje
ispuniti obvezu upisanu u toj ispravi njezinu zakonitom imatelju.

\(2\) Vrijednosni papir može imati oblik elektroničkog zapisa određenog
zakonom.

\(3\) Odredbe ovoga Zakona koje se odnose na vrijednosne pa pire izdane
u obliku pisane isprave primjenjuju se na odgova ra ju ći način i na
vrijednosne papire u obliku elektroničkog zapisa, ako posebnim propisom
nije drukčije određeno.

**Bitni sastojci**

Članak 1136.

\(1\) Vrijednosni papir mora sadržavati sljedeće bitne sastojke:

1\) naznaku vrste vrijednosnog papira,

2\) tvrtku, odnosno naziv i sjedište, odnosno ime i prebiva liš te
izdavatelja vrijednosnog papira,

3\) tvrtku, odnosno naziv ili ime osobe na koju, odnosno po čijoj
naredbi vrijednosni papir glasi, ili naznaku da papir glasi na
donositelja,

4\) točno naznačenu obvezu izdavatelja koja proizlazi iz vrijednosnog
papira,

5\) mjesto i nadnevak izdavanja vrijednosnog papira, a kod onih koji se
izdaju u seriji, i njihov serijski broj,

6\) potpis izdavatelja vrijednosnog papira, odnosno faksimil potpisa
izdavatelja vrijednosnih papira koji se izdaju u seriji.

\(2\) Posebnim zakonom za pojedine vrijednosne papire mogu biti određeni
i drugi bitni sastojci.

\(3\) Isprava, odnosno elektronički zapis koji ne sadrži bilo koji od
bitnih sastojaka ne vrijedi kao vrijednosni papir.

\(4\) Vrijednosni papiri izdani u seriji koji ne sadrže bilo koji od
bitnih sastojaka nemaju pravni učinak.

**Na koga vrijednosni papir može glasiti**

Članak 1137.

Ako zakonom nije drukčije određeno, vrijednosni papir može glasiti na
donositelja, na ime ili po naredbi.

**Nastanak obveze**

Članak 1138.

Obveza iz vrijednosnog papira nastaje u trenutku kad izdavatelj
vrijednosni papir preda njegovu korisniku.

**Posebni uvjeti za izdavanje vrijednosnog papira u seriji**

Članak 1139.

Posebnim se zakonom određuju i drugi uvjeti za izdavanje vrijednosnih
papira u seriji.

**2. Ostvarivanje prava**

**Kome pripada pravo iz vrijednosnog papira**

Članak 1140.

\(1\) Tražbina iz vrijednosnog papira vezana je za sam papir i pripada
njegovu zakonitom imatelju.

\(2\) Zakonitim imateljem vrijednosnog papira na donositelja smatra se
njegov donositelj.

\(3\) Zakonitim imateljem vrijednosnog papira na ime ili po naredbi
smatra se osoba na koju vrijednosni papir glasi, odnosno osoba na koju
je uredno prenesen.

\(4\) Pošteni pribavitelj vrijednosnog papira na donositelja postaje
njegov zakoniti imatelj i stječe pravo na tražbinu upisanu na njemu i
kad je vrijednosni papir izašao iz ruku njegova izdavatelja, odnosno
njegova prijašnjeg imatelja i bez njegove volje.

**Tko može zahtijevati ispunjenje**

Članak 1141.

Ispunjenje tražbine iz vrijednosnog papira može zahtijevati, uz njegovo
podnošenje, samo njegov zakoniti imatelj, odnosno osoba koju on ovlasti.

**3. Prijenos vrijednosnog papira**

**Prijenos prava iz papira na donositelja**

Članak 1142.

Pravo iz vrijednosnog papira na donositelja prenosi se njegovom
predajom.

**Prijenos prava iz papira na ime**

Članak 1143.

\(1\) Pravo iz vrijednosnog papira na ime prenosi se cesijom.

\(2\) Posebnim zakonom može biti određeno da se pravo iz vrijednosnog
papira na ime može prenositi i indosamentom.

\(3\) Pravo iz vrijednosnog papira na ime prenosi se ubilježavanjem na
samom papiru tvrtke, odnosno naziva, odnosno imena novog imatelja,
potpisivanjem prenositelja i upisom prijenosa u registar vrijednosnih
papira, ako se takav registar vodi kod izdavatelja.

**Prijenos prava iz papira po naredbi**

Članak 1144.

Pravo iz vrijednosnog papira po naredbi prenosi se indosamentom.

**Vrste indosamenata**

Članak 1145.

\(1\) Indosament može biti puni, blanko i na donositelja.

\(2\) Puni indosament sadrži izjavu o prijenosu i tvrtku, odnosno naziv
ili ime osobe na koju se pravo iz vrijednosnog papira prenosi
(indosatar), i potpis prenositelja (indosant), a može sadržavati i druge
podatke (mjesto, nadnevak i dr.).

\(3\) Blanko indosament sadrži samo potpis indosanta.

\(4\) U slučaju prijenosa na donositelja umjesto imena indosatara
stavlja se riječ »donositelju«.

\(5\) Indosament na donositelja vrijedi kao blanko indosament.

\(6\) Ništetan je djelomični indosament.

**Prijenos punomoći i prijenos za zalog**

Članak 1146.

\(1\) Vrijednosni papir može se prenijeti kao prijenos puno mo ći,
odnosno kao prijenos za zalog.

\(2\) Kod prijenosa punomoći stavlja se klauzula »vrijednost u
punomoći«, a kod prijenosa za zalog »vrijednost za zalog« ili slično.

**Učinak prijenosa prava**

Članak 1147.

\(1\) Prijenosom prava iz vrijednosnog papira njegov novi imatelj stječe
sva prava koja su pripadala njegovu predniku.

\(2\) Prijenos prava iz vrijednosnog papira na ime, bilo da je izvršen
cesijom ili indosamentom, nema učinak prema izdavatelju dok on o tome ne
bude pisanim putem obaviješten, odnosno dok taj prijenos ne bude
ubilježen u registar vrijednosnih papira na ime, ako se takav registar
vodi kod izdavatelja.

\(3\) Cedent, odnosno indosant ne odgovara za neispunjenje obveze od
strane izdavatelja, osim u slučaju drukčije zakonske odredbe ili ako
postoji suprotna odredba upisana na samom vrijednosnom papiru.

**Učinak prijenosa punomoći i prijenosa za zalog**

Članak 1148.

Imatelj vrijednosnog papira koji je na njega prenesen kao »prijenos
punomoći« ili »prijenos za zalog« može ostvarivati sva prava koja iz
toga vrijednosnog papira proistječu, ali papir može prenijeti na drugog
samo kao prijenos punomoći.

**Dokazivanje zakonitosti prijenosa**

Članak 1149.

\(1\) Posljednji indosatar dokazuje svoje pravo iz vrijednosnog papira
neprekidnim nizom indosamenata.

\(2\) To se pravilo na odgovarajući način primjenjuje i na posljednjeg
cesionara.

**Zabrana prijenosa**

Članak 1150.

\(1\) Prijenos vrijednosnog papira po naredbi indosamentom zabranjuje se
riječima »ne po naredbi« ili stavljanjem slične klauzule koja ima isto
značenje.

\(2\) Pravo iz vrijednosnog papira čiji je prijenos indosamentom
zabranjen može se prenijeti samo cesijom.

\(3\) Prijenos indosamentom mogu zabraniti izdavatelj i indosant.

\(4\) Posebnim zakonom ili izjavom izdavatelja upisanoj na vrijednosnom
papiru na ime može se zabraniti svako njegovo prenošenje.

**4. Promjene kod vrijednosnih papira**

**Promjene koje može izvršiti izdavatelj**

Članak 1151.

\(1\) Vrijednosni papir na donositelja ili po naredbi može izdavatelj,
na zahtjev i o trošku imatelja papira, promijeniti u papir na ime.

\(2\) Ako promjenu nije izrijekom zabranio, izdavatelj vrijednosnog
papira na ime može ga, na zahtjev i o trošku imatelja, promijeniti u
papir na donositelja ili po naredbi.

**Promjene koje može izvršiti imatelj pri prijenosu**

Članak 1152.

\(1\) Vrijednosni papir po naredbi indosant može prenijeti indosamentom
na donositelja, ako posebnim zakonom nije drukčije određeno.

\(2\) Vrijednosni papir na ime cedent, odnosno indosant može prenijeti
samo na određenu osobu.

\(3\) Vrijednosni papir na donositelja može se indosamentom prenijeti na
određenu osobu.

**Sjedinjavanje i dijeljenje vrijednosnih papira**

Članak 1153.

\(1\) Vrijednosni papiri izdani u seriji mogu se, na zahtjev i o trošku
imatelja, sjediniti u jedan ili više vrijednosnih papira.

\(2\) Vrijednosni papir može se, na zahtjev i o trošku imatelja,
podijeliti na više vrijednosnih papira manjeg iznosa, ali oni ne mogu
biti ispod iznosa najnižeg apoena papira izdanog u toj seriji.

**5. Ispunjenje obveze iz vrijednosnog papira**

**Prestanak obveze**

Članak 1154.

\(1\) Obveza iz vrijednosnog papira prestaje ispunjenjem od strane
izdavatelja papira zakonitom imatelju.

\(2\) Tražbina iz vrijednosnog papira prestaje i kad on pripadne
izdavatelju, ako posebnim zakonom nije drukčije određeno.

\(3\) Pošteni izdavatelj vrijednosnog papira na donositelja oslobađa se
obveze ispunjenjem donositelju i onda kad ovaj nije zakoniti imatelj
vrijednosnog papira.

**Zabrana ispunjenja**

Članak 1155.

\(1\) Ako je izdavatelj vrijednosnog papira na donositelja znao ili
morao znati da donositelj nije zakoniti imatelj papira, niti je ovlašten
od zakonitog imatelja, dužan je odbiti ispunjenje, inače odgovara za
štetu.

\(2\) Izdavatelj vrijednosnog papira ne može pravovaljano ispuniti svoju
obvezu ako mu je to nadležno tijelo zabranilo, ili kad je znao ili morao
znati da je pokrenut postupak za amortizaciju ili poništaj vrijednosnog
papira.

**Isplata kamata ili drugih prinosa nakon isplate glavnice**

Članak 1156.

Dužnik koji je isplatio glavnicu imatelju vrijednosnog papira dužan je
isplatiti kupone kamata, odnosno drugih prinosa s istog papira koji mu
budu podneseni na isplatu nakon isplate glavnice, ako te tražbine nisu
zastarjele.

**Prigovori na zahtjev za ispunjenje obveze**

Članak 1157.

\(1\) Protiv zahtjeva imatelja vrijednosnog papira izdavatelj može
istaknuti samo prigovore koji se tiču izdavanja papira, kao što je
krivotvorenje; zatim prigovore koji proizlaze iz sadržaja papira, kao
što su rokovi ili uvjeti; napokon, prigovore koje ima prema samom
imatelju papira, kao što su prijeboj, nedostatak zakonom propisanog
postupka za stjecanje vrijednosnog papira i odsutnost ovlaštenja.

\(2\) Izdavatelj može protiv zahtjeva imatelja kojem je on ustupio
vrijednosni papir istaknuti nedostatke pravnog posla na temelju kojega
je prijenos izvršen, ali te nedostatke ne može istaknuti protiv zahtjeva
nekoga potonjeg imatelja.

\(3\) Međutim, ako je imatelj vrijednosnog papira primajući papir od
svog prednika, znao ili morao znati da mu ovaj predaje vrijednosni
papir, da bi izbjegao prigovor koji izdavatelj ima prema njemu,
izdavatelj može istaknuti taj prigovor i prema imatelju papira.

\(4\) Posebnim zakonom mogu se odrediti i drugi prigovori kod pojedinih
vrsta vrijednosnih papira.

**6. Legitimacijski papiri i znakovi**

**Legitimacijski papiri**

Članak 1158.

Na željezničke karte, kazališne i druge ulaznice, bonove i druge slične
isprave koje sadrže određenu obvezu za njihova izdavatelja, a u kojima
nije označen vjerovnik, niti iz njih ili okolnosti u kojima su izdane
proizlazi da se mogu ustupiti drugome, na odgovarajući se način
primjenjuju odredbe o vrijednosnim papirima.

**Legitimacijski znakovi**

Članak 1159.

\(1\) Garderobni ili slični znakovi, koji se sastoje od komada papira,
metala ili drugog materijala, na kojima je obično utisnut neki broj ili
naveden broj predanih predmeta, a koji obično ne sadrže nešto određeno o
obvezi njihova izdavatelja, služe samo da pokažu tko je vjerovnik u
obveznom odnosu pri čijem nastanku su izdani.

\(2\) Izdavatelj legitimacijskog znaka oslobađa se obveze kad je u
dobroj vjeri ispuni donositelju, ali za donositelja ne vrijedi
predmnjeva da je on pravi vjerovnik ili da je ovlašten zahtijevati
ispunjenje, te je u slučaju spora dužan dokazati to svoje svojstvo.

\(3\) Vjerovnik može zahtijevati ispunjenje obveze iako je izgubio
legitimacijski znak.

\(4\) Glede ostaloga, u svakom pojedinom slučaju treba se držati
zajedničke volje izdavatelja i primatelja znaka te onoga što je
uobičajeno.

**7. Ostale odredbe**

**Zamjena oštećenog vrijednosnog papira**

Članak 1160.

Imatelj oštećenog vrijednosnog papira koji nije prikladan za promet, ali
čija se istinitost i sadržaj mogu točno utvrditi, ima pravo zahtijevati
izdavanje novoga vrijednosnog papira u istom iznosu, s tim da vrati
oštećeni papir i naknadi troškove.

**Amortizacija vrijednosnog papira**

Članak 1161.

Izgubljeni vrijednosni papir može se amortizirati samo ako glasi na ime
ili po naredbi, ako posebnim zakonom nije drukčije određeno.

**Zastara tražbine iz vrijednosnog papira**

Članak 1162.

Za zastaru tražbine iz vrijednosnog papira vrijede pravila o zastari,
ako posebnim zakonom nije drukčije određeno.

### Dio treći PRIJELAZNE I ZAVRŠNE ODREDBE

**Primjena ovoga Zakona**

Članak 1163.

\(1\) Odredbe ovoga Zakona neće se primjenjivati na obvezne odnose koji
su nastali prije stupanja na snagu ovoga Zakona.

\(2\) Odredbe ovoga Zakona o odgovornosti za neispravan proizvod neće se
primjenjivati na proizvode stavljene u promet prije stupanja na snagu
ovoga Zakona.

**Prestanak važenja propisa**

Članak 1164.

\(1\) Danom stupanja na snagu ovoga Zakona prestaju važiti:

-- Zakon o obveznim odnosima (»Narodne novine«, br. 53/91., 73/91.,
111/93., 3/94., 7/96., 91/96., 112/99. i 88/01.) i

-- odredbe članka 116. - 121. Zakona o nasljeđivanju (»Na rod ne
novine«, br. 48/03. i 163/03.).

\(2\) Početkom primjene odredaba članka 26. stavka 1. -- 3. i članka 29.
stavka 2. -- 6. i stavka 8. ovoga Zakona prestaju važiti odredbe članka
1., 2., 4., 5., 6., 7., 8., 9. stavka 1. točke 1. i članka 10. Zakona o
kamatama (»Narodne novine«, br. 94/04.).

**Stupanje na snagu**

Članak 1165.

Ovaj Zakon stupa na snagu 1. siječnja 2006., s tim da se odredbe članka
26. stavka 1. -- 3. i članka 29. stavka 2. -- 6. i stavka 8. počinju
primjenjivati nakon isteka dvije godine od dana stupanja na snagu ovoga
Zakona.

#### Prijelazne i završne odredbe iz NN 77/15

Članak 4.

U Zakonu o financijskom poslovanju i predstečajnoj nagodbi (»Narodne
novine«, br. 108/12., 144/12., 81/13. i 112/13.) u članku 3. točki 20.
riječi: »1 postotni poen« zamjenjuju se riječima: »3 postotna poena«.

U članku 12.a stavak 5. mijenja se i glasi:

»(5) Referentno razdoblje iz stavka 4. ovoga članka za objavu na dan 1.
siječnja obuhvaća razdoblje od 1. svibnja do 31. listopada, a referentno
razdoblje za objavu na dan 1. srpnja obuhvaća razdoblje od 1. studenoga
do 30. travnja.«.

Članak 5.

U Zakonu o potrošačkom kreditiranju (»Narodne novine«, br. 75/09.,
112/12., 143/13., 147/13. i 9/15.) u članku 11.b stavku 3. i članku 11.c
stavku 3. riječi: »zadnji dan predzadnjeg mjeseca polugodišta koje
prethodi tekućem polugodištu određuje Hrvatska narodna banka i dužna ih
je objaviti svakog 1. siječnja i 1. srpnja u \'Narodnim novinama\'«
zamjenjuju se riječima: »dan 31. listopada Hrvatska narodna banka dužna
je objaviti u »Narodnim novinama« 1. siječnja, a podatke dostupne na dan
30. travnja dužna je objaviti 1. srpnja.«.

Članak 20.a mijenja se i glasi:

»(1) Maksimalna EKS za potrošačke kredite sukladno ovome Zakonu jednaka
je stopi zakonskih zateznih kamata uvećanoj za dva postotna boda.

\(2\) Maksimalna EKS za stambene kredite sukladno ovome Zakonu jednaka
je stopi zakonskih zateznih kamata.«.

Članak 6.

Hrvatska narodna banka objavit će 1. kolovoza 2015. prosječnu kamatnu
stopu na stanja kredita odobrenih na razdoblje dulje od godine dana
nefinancijskim trgovačkim društvima izračunatu za referentno razdoblje
od 1. studenoga 2014. do 30. travnja 2015.

Hrvatska narodna banka objavit će 1. kolovoza 2015. prosječne
ponderirane kamatne stope na stanja kredita iz članka 11.b i članka 11.c
Zakona o potrošačkom kreditiranju (»Narodne novine«, br. 75/09.,
112/12., 143/13., 147/13. i 9/15.) prema podacima dostupnim na dan 30.
travnja 2015.

Prosječna kamatna stopa iz stavka 1. ovoga članka i prosječne
ponderirane kamatne stope iz stavka 2. ovoga članka primjenjuju se za
razdoblje od 1. kolovoza 2015. do 31. prosinca 2015.

Članak 7.

Ovaj Zakon objavit će se u »Narodnim novinama«, a stupa na snagu 1.
kolovoza 2015.

#### Prijelazne i završne odredbe iz NN 126/21

Primjena ovoga Zakona

Članak 22.

Ovaj Zakon ne primjenjuje se na ugovore sklopljene prije 1. siječnja
2022.

Stupanje na snagu

Članak 23.

Ovaj Zakon objavit će se u »Narodnim novinama«, a stupa na snagu 1.
siječnja 2022.

#### Prijelazne i završne odredbe iz NN 114/22

Članak 5.

Ovaj Zakon objavit će se u »Narodnim novinama«, a stupa na snagu na dan
uvođenja eura kao službene valute u Republici Hrvatskoj.

#### Prijelazne i završne odredbe iz NN 156/22

Članak 2.

Ova Uredba objavit će se u »Narodnim novinama«, a stupa na snagu 1.
siječnja 2023.

#### Prijelazne i završne odredbe iz NN 155/23

Članak 25.

\(1\) Odredbe ovoga Zakona neće se primjenjivati na ugovore koji su
sklopljeni prije stupanja na snagu ovoga Zakona, osim odredbe članka 1.
ovoga Zakona.

\(2\) Iznimno od stavka 1. ovoga članka, svaka ugovorna strana može
javnom bilježniku podnijeti zahtjev za upis podataka u Registar ugovora
o doživotnom i dosmrtnom uzdržavanju iz članka 4. ovoga Zakona za
ugovore koji su sklopljeni prije stupanja na snagu ovoga Zakona.

Članak 26.

\(1\) Ministar nadležan za poslove pravosuđa donijet će u roku od 60
dana od dana stupanja na snagu ovoga Zakona pravilnik iz članka 4. ovoga
Zakona.

\(2\) Hrvatska javnobilježnička komora osnovat će Registar ugovora o
doživotnom i dosmrtnom uzdržavanju iz članka 4. ovoga Zakona do 1.
srpnja 2024.

Članak 27.

Ovaj Zakon stupa na snagu osmoga dana od dana objave u »Narodnim
novinama«.
