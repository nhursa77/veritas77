**ZAKON O MIROVINSKOM OSIGURANJU**

[DIO PRVI OPĆE ODREDBE
[2](#dio-prvi-opće-odredbe)](#dio-prvi-opće-odredbe)

[DIO DRUGI VRSTE OSIGURANJA I OSIGURANE OSOBE
[4](#dio-drugi-vrste-osiguranja-i-osigurane-osobe)](#dio-drugi-vrste-osiguranja-i-osigurane-osobe)

[POGLAVLJE I. OSIGURANICI
[4](#poglavlje-i.-osiguranici)](#poglavlje-i.-osiguranici)

[ODJELJAK A OBVEZNO OSIGURANJE
[4](#odjeljak-a-obvezno-osiguranje)](#odjeljak-a-obvezno-osiguranje)

[ODJELJAK B PRODUŽENO OSIGURANJE
[6](#odjeljak-b-produženo-osiguranje)](#odjeljak-b-produženo-osiguranje)

[POGLAVLJE II. OSOBE OSIGURANE U ODREĐENIM OKOLNOSTIMA
[7](#poglavlje-ii.-osobe-osigurane-u-određenim-okolnostima)](#poglavlje-ii.-osobe-osigurane-u-određenim-okolnostima)

[POGLAVLJE III. ČLANOVI OBITELJI OSIGURANIKA
[7](#poglavlje-iii.-članovi-obitelji-osiguranika)](#poglavlje-iii.-članovi-obitelji-osiguranika)

[DIO TREĆI MIROVINSKI STAŽ
[8](#dio-treći-mirovinski-staž)](#dio-treći-mirovinski-staž)

[POGLAVLJE I. STAŽ OSIGURANJA
[8](#poglavlje-i.-staž-osiguranja)](#poglavlje-i.-staž-osiguranja)

[POGLAVLJE II. PRIDODANI STAŽ
[10](#poglavlje-ii.-pridodani-staž)](#poglavlje-ii.-pridodani-staž)

[POGLAVLJE III. DODANI STAŽ
[10](#poglavlje-iii.-dodani-staž)](#poglavlje-iii.-dodani-staž)

[DIO ČETVRTI PRAVA IZ MIROVINSKOG OSIGURANJA
[11](#dio-četvrti-prava-iz-mirovinskog-osiguranja)](#dio-četvrti-prava-iz-mirovinskog-osiguranja)

[POGLAVLJE I. STAROSNA MIROVINA
[11](#poglavlje-i.-starosna-mirovina)](#poglavlje-i.-starosna-mirovina)

[POGLAVLJE II. PRAVA NA OSNOVI SMANJENJA ILI GUBITKA RADNE SPOSOBNOSTI
[12](#poglavlje-ii.-prava-na-osnovi-smanjenja-ili-gubitka-radne-sposobnosti)](#poglavlje-ii.-prava-na-osnovi-smanjenja-ili-gubitka-radne-sposobnosti)

[ODJELJAK A PROFESIONALNA REHABILITACIJA
[13](#odjeljak-a-profesionalna-rehabilitacija)](#odjeljak-a-profesionalna-rehabilitacija)

[ODJELJAK B INVALIDSKA MIROVINA
[15](#odjeljak-b-invalidska-mirovina)](#odjeljak-b-invalidska-mirovina)

[ODJELJAK C NAKNADA ZBOG TJELESNOG OŠTEĆENJA
[18](#odjeljak-c-naknada-zbog-tjelesnog-oštećenja)](#odjeljak-c-naknada-zbog-tjelesnog-oštećenja)

[POGLAVLJE III. PRAVA ČLANOVA OBITELJI
[19](#poglavlje-iii.-prava-članova-obitelji)](#poglavlje-iii.-prava-članova-obitelji)

[ODJELJAK A OBITELJSKA MIROVINA
[19](#odjeljak-a-obiteljska-mirovina)](#odjeljak-a-obiteljska-mirovina)

[ODJELJAK B DIO OBITELJSKE MIROVINE
[22](#odjeljak-b-dio-obiteljske-mirovine)](#odjeljak-b-dio-obiteljske-mirovine)

[POGLAVLJE IV. ODREĐIVANJE MIROVINE
[23](#poglavlje-iv.-određivanje-mirovine)](#poglavlje-iv.-određivanje-mirovine)

[ODJELJAK A NAJNIŽA MIROVINA
[27](#odjeljak-a-najniža-mirovina)](#odjeljak-a-najniža-mirovina)

[ODJELJAK B OSNOVNA MIROVINA
[28](#odjeljak-b-osnovna-mirovina)](#odjeljak-b-osnovna-mirovina)

[ODJELJAK C USKLAĐIVANJE MIROVINA
[29](#odjeljak-c-usklađivanje-mirovina)](#odjeljak-c-usklađivanje-mirovina)

[ODJELJAK D GODIŠNJI DODATAK
[29](#odjeljak-d-godišnji-dodatak)](#odjeljak-d-godišnji-dodatak)

[ODJELJAK E UZIMANJE U OBZIR RAZDOBLJA ZAPOSLENJA U MEĐUNARODNOJ
ORGANIZACIJI ODNOSNO U INSTITUCIJI EUROPSKE UNIJE
[30](#odjeljak-e-uzimanje-u-obzir-razdoblja-zaposlenja-u-međunarodnoj-organizaciji-odnosno-u-instituciji-europske-unije)](#odjeljak-e-uzimanje-u-obzir-razdoblja-zaposlenja-u-međunarodnoj-organizaciji-odnosno-u-instituciji-europske-unije)

[POGLAVLJE V. KORIŠTENJE I ISPLATA MIROVINE
[30](#poglavlje-v.-korištenje-i-isplata-mirovine)](#poglavlje-v.-korištenje-i-isplata-mirovine)

[ODJELJAK A OBUSTAVA ISPLATE MIROVINE
[31](#odjeljak-a-obustava-isplate-mirovine)](#odjeljak-a-obustava-isplate-mirovine)

[ODJELJAK B PONOVNO ODREĐIVANJE MIROVINE
[32](#odjeljak-b-ponovno-određivanje-mirovine)](#odjeljak-b-ponovno-određivanje-mirovine)

[DIO PETI MATIČNA EVIDENCIJA
[33](#dio-peti-matična-evidencija)](#dio-peti-matična-evidencija)

[DIO ŠESTI POSTUPAK ZA OSTVARIVANJE PRAVA NA MIROVINSKO OSIGURANJE I IZ
MIROVINSKOG OSIGURANJA
[35](#dio-šesti-postupak-za-ostvarivanje-prava-na-mirovinsko-osiguranje-i-iz-mirovinskog-osiguranja)](#dio-šesti-postupak-za-ostvarivanje-prava-na-mirovinsko-osiguranje-i-iz-mirovinskog-osiguranja)

[DIO SEDMI USTROJSTVO ZAVODA
[41](#dio-sedmi-ustrojstvo-zavoda)](#dio-sedmi-ustrojstvo-zavoda)

[DIO OSMI FINANCIRANJE
[42](#dio-osmi-financiranje)](#dio-osmi-financiranje)

[DIO DEVETI IMOVINA ZAVODA
[43](#dio-deveti-imovina-zavoda)](#dio-deveti-imovina-zavoda)

[DIO DESETI NAKNADA ŠTETE I STJECANJE BEZ OSNOVE
[44](#dio-deseti-naknada-štete-i-stjecanje-bez-osnove)](#dio-deseti-naknada-štete-i-stjecanje-bez-osnove)

[DIO JEDANAESTI PREKRŠAJNE ODREDBE
[46](#dio-jedanaesti-prekršajne-odredbe)](#dio-jedanaesti-prekršajne-odredbe)

[DIO DVANAESTI PRIJELAZNE I ZAVRŠNE ODREDBE
[46](#dio-dvanaesti-prijelazne-i-završne-odredbe)](#dio-dvanaesti-prijelazne-i-završne-odredbe)

**ZAKON O MIROVINSKOM OSIGURANJU**

### DIO PRVI OPĆE ODREDBE

Članak 1.

Ovim se Zakonom uređuje obvezno mirovinsko osiguranje na temelju
generacijske solidarnosti.

Članak 2.

Ovim se Zakonom u hrvatsko zakonodavstvo preuzima Direktiva Vijeća
97/81/EZ od 15. prosinca 1997. o Okvirnom sporazumu o radu s nepunim
radnim vremenom koji su sklopili UNICE, CEEP i ETUC (SL L 014, 20. 1.
1998.).

Članak 3.

Izrazi koji se koriste u ovom Zakonu, a imaju rodno značenje odnose se
jednako na muški i ženski rod.

Članak 4.

\(1\) Sustav mirovinskog osiguranja u Republici Hrvatskoj čine:

1\. obvezno mirovinsko osiguranje na temelju generacijske solidarnosti

2\. obvezno mirovinsko osiguranje na temelju individualne kapitalizirane
štednje

3\. dobrovoljno mirovinsko osiguranje na temelju individualne
kapitalizirane štednje.

\(2\) U obveznom mirovinskom osiguranju na temelju generacijske
solidarnosti osiguranicima se na načelima uzajamnosti i solidarnosti
osiguravaju prava za slučaj starosti, smanjenja ili gubitka radne
sposobnosti i tjelesnog oštećenja, a članovima njihovih obitelji prava
za slučaj smrti osiguranika, odnosno korisnika mirovine.

Članak 5.

Pojedini pojmovi, u smislu ovoga Zakona, imaju sljedeće značenje:

1. osiguranik je fizička osoba koja je na temelju zakonski propisanih
osnova obvezno osigurana na mirovinsko osiguranje na temelju
generacijske solidarnosti

2. osigurana osoba je fizička osoba osigurana na mirovinsko osiguranje
na temelju generacijske solidarnosti u određenim okolnostima za rizik
smanjenja ili gubitka radne sposobnosti i tjelesnog oštećenja
prouzročenog ozljedom na radu ili profesionalnom bolesti

3. osobe koje samostalno obavljaju profesionalnu djelatnost su osobe
kojima je, u skladu s posebnim propisima, uvjet za obavljanje
djelatnosti upis u registar, upisnik ili imenik tijela državne uprave
nadležnog za izdavanje odobrenja za obavljanje profesionalne djelatnosti
ili članstvo u odgovarajućoj strukovnoj udruzi ili asocijaciji

4. staž osiguranja u efektivnom trajanju je razdoblje provedeno u
obveznom mirovinskom osiguranju i produženom osiguranju u stvarnom
trajanju

5. staž osiguranja s povećanim trajanjem je razdoblje provedeno u
obveznom mirovinskom osiguranju koje se računa s povećanim trajanjem
prema posebnim propisima

6. posebni staž je razdoblje provedeno izvan obveznog mirovinskog
osiguranja koje se pod određenim uvjetima priznaje u mirovinski staž

7. mirovinski staž obuhvaća staž osiguranja, staž osiguranja s povećanim
trajanjem i posebni staž na temelju kojega se utvrđuje postoje li uvjeti
za stjecanje prava na mirovinu

8. pridodani staž je razdoblje koje se pridodaje stvarno ostvarenom
mirovinskom stažu samo za određivanje svote invalidske i obiteljske
mirovine ako osiguranik na dan nastanka smanjenja radne sposobnosti uz
preostalu radnu sposobnost, djelomičnog ili potpunog gubitka radne
sposobnosti ili smrti nije navršio 60 godina života

9. dodani staž je razdoblje koje se pod određenim uvjetima pridodaje
stvarno ostvarenom mirovinskom stažu roditelju za svako rođeno/posvojeno
dijete za određivanje svote mirovine

10. mirovinski staž za određivanje mirovine je razdoblje na temelju
kojeg se određuje svota mirovine, a obuhvaća staž osiguranja, staž
osiguranja s povećanim trajanjem, posebni staž, pridodani staž i dodani
staž

11. mirovina je novčano primanje iz mirovinskog osiguranja

12. najniža mirovina je najniže novčano primanje iz mirovinskog
osiguranja koje se određuje na temelju punih godina mirovinskoga staža
za određivanje mirovine i vrijednosti najniže mirovine utvrđene za jednu
godinu mirovinskog staža

13. najviša mirovina je novčano primanje iz mirovinskog osiguranja koje
se određuje na način propisan zakonom kojim se uređuje najviša mirovina

14. osnovna mirovina je novčano primanje iz obveznog mirovinskog
osiguranja na temelju generacijske solidarnosti koje pod određenim
uvjetima stječu osiguranici koji ostvaruju mirovinu iz oba stupa
obveznog mirovinskog osiguranja ili član obitelji osiguranika koji je
nakon smrti osiguranika naslijedio sredstva iz obveznog mirovinskog
osiguranja na temelju individualne kapitalizirane štednje

15. osobne bodove čini umnožak mirovinskog staža za određivanje
mirovine, prosječnog vrijednosnog boda i polaznog faktora

16. vrijednosni bod je utvrđena godišnja vrijednost plaće ili osnovice
osiguranja u odnosu na prosječnu godišnju plaću svih zaposlenih u
Republici Hrvatskoj

17. polazni faktor je parametar na temelju kojeg se vrednuje starosna
dob osiguranika na dan stjecanja prava na mirovinu

18. mirovinski faktor je parametar na temelju kojeg se određuje opseg
priznate mirovine, odnosno isplaćuje li se mirovina u punom ili
djelomičnom iznosu

19. aktualna vrijednost mirovine je utvrđena svota mirovine za jedan
osobni bod

20. dodatak na mirovinu je dodatak koji se priznaje pod uvjetima i na
način propisan zakonom kojim se uređuje dodatak na mirovine ostvarene
prema zakonima kojima se uređuje mirovinsko osiguranje od 1. siječnja
1999.

21. korisnik mirovine prema općem propisu je osiguranik kojem je
priznato pravo na mirovinu prema ovome Zakonu i općim propisima koji su
bili na snazi do stupanja na snagu ovoga Zakona

22. korisnik mirovine prema posebnom propisu je korisnik kojemu je pravo
na mirovinu priznato i/ili određeno prema posebnim propisima iz područja
mirovinskog osiguranja

23. poslovi prema kojima se ocjenjuje radna sposobnost
osiguranika obuhvaćaju sve poslove koji odgovaraju njegovim tjelesnim i
psihičkim sposobnostima, a smatraju se odgovarajućim njegovim
dosadašnjim poslovima

24. invalid rada je osiguranik koji je ostvario pravo na profesionalnu
rehabilitaciju ili pravo na invalidsku mirovinu zbog djelomičnog gubitka
radne sposobnosti ili zbog potpunog gubitka radne sposobnosti

25. profesionalna rehabilitacija je osposobljavanje za rad s punim
radnim vremenom na drugim poslovima osiguranika, odnosno osigurane osobe
kod koje postoji smanjenje radne sposobnosti uz preostalu radnu
sposobnost

26. naknada plaće zbog profesionalne rehabilitacije je novčano primanje
osiguranika, odnosno osigurane osobe u vezi s profesionalnom
rehabilitacijom

27. vještačenje je postupak koji provodi Zavod za vještačenje,
profesionalnu rehabilitaciju i zapošljavanje osoba s invaliditetom (u
daljnjem tekstu: Zavod za vještačenje) radi utvrđivanja smanjenja radne
sposobnosti, preostale radne sposobnosti, djelomičnog ili potpunog
gubitka radne sposobnosti i tjelesnog oštećenja

28. naknada zbog tjelesnog oštećenja je novčano primanje iz mirovinskog
osiguranja zbog tjelesnog oštećenja nastalog kao posljedica ozljede na
radu ili profesionalne bolesti

29. matična evidencija je skup podataka o osiguranicima, obveznicima
doprinosa i korisnicima mirovina koji se obvezno vode u Hrvatskom zavodu
za mirovinsko osiguranje (u daljnjem tekstu: Zavod)

30. kontrola podataka o kojima ovisi pravo iz mirovinskog osiguranja je
postupak koji Zavod provodi radi utvrđivanja točnosti podataka i
činjenica o kojima ovisi pravo iz mirovinskog osiguranja za radnike kod
obveznika doprinosa.

Članak 6.

Obvezno se osiguravaju prava na:

1\. starosnu mirovinu

2\. starosnu mirovinu za dugogodišnjeg osiguranika

3\. prijevremenu starosnu mirovinu

4\. prijevremenu starosnu mirovinu zbog stečaja poslodavca

5\. invalidsku mirovinu zbog djelomičnog gubitka radne sposobnosti

6\. invalidsku mirovinu zbog potpunog gubitka radne sposobnosti

7\. privremenu invalidsku mirovinu

8\. obiteljsku mirovinu

9\. dio obiteljske mirovine

10\. najnižu mirovinu

11\. osnovnu mirovinu

12\. profesionalnu rehabilitaciju

13\. naknadu zbog tjelesnog oštećenja i

14\. naknadu putnih troškova u vezi s ostvarivanjem prava na
profesionalnu rehabilitaciju.

Članak 7.

\(1\) Prava iz mirovinskog osiguranja neotuđiva su osobna materijalna
prava, ne mogu se prenijeti na drugoga niti se mogu naslijediti.

\(2\) Dospjela novčana primanja iz mirovinskog osiguranja koja nisu
isplaćena do smrti korisnika mogu se nasljeđivati.

\(3\) Novčana primanja iz stavka 2. ovoga članka korisnika koji nema
nasljednika, iznimno od propisa o nasljeđivanju, pripadaju Republici
Hrvatskoj, odnosno državnom proračunu.

\(4\) Prava iz mirovinskog osiguranja ne mogu zastarjeti, osim
dospjelih, a neisplaćenih mirovina i drugih novčanih primanja u
slučajevima određenim ovim Zakonom.

Članak 8.

\(1\) Primanja na osnovi mirovinskog osiguranja mogu biti predmet ovrhe
i osiguranja u skladu s propisom kojim se uređuje ovršni postupak.

\(2\) Iznimno od stavka 1. ovoga članka, predmet ovrhe ili osiguranja ne
može biti obiteljska mirovina koju koriste samo djeca ili djeca i bračni
drug umrlog zajedno, osim u slučaju naplate tražbine po osnovi
zakonskoga uzdržavanja djeteta.

Članak 9.

Sredstva za mirovinsko osiguranje osiguravaju osiguranici, poslodavci i
drugi obveznici doprinosa određeni zakonom kojim se uređuju doprinosi te
Republika Hrvatska.

Članak 10.

\(1\) Ostvarivanje prava osiguranika iz obveznog mirovinskog osiguranja
na temelju generacijske solidarnosti provodi Zavod.

\(2\) U postupku ostvarivanja prava iz mirovinskog osiguranja osigurava
se dvostupnost rješavanja u Zavodu, kao i sudska zaštita prava.

### DIO DRUGI VRSTE OSIGURANJA I OSIGURANE OSOBE

#### POGLAVLJE I. OSIGURANICI

##### ODJELJAK A OBVEZNO OSIGURANJE

Članak 11.

\(1\) Obvezno su osigurani:

1\. radnici, službenici i namještenici i s njima, prema posebnim
propisima, izjednačene osobe, zaposleni u Republici Hrvatskoj

2\. osobe izabrane ili imenovane na dužnosti u tijelima javne vlasti,
jedinicama lokalne samouprave i jedinicama područne (regionalne)
samouprave, ako za taj rad primaju plaću

3\. osobe koje se stručno osposobljavaju za rad prema propisu kojim se
uređuju radni odnosi

4\. osobe zaposlene kod inozemnih organizacija sa sjedištem u Republici
Hrvatskoj koje ne uživaju diplomatski imunitet, kod inozemnih fizičkih
osoba s prebivalištem u Republici Hrvatskoj, ili kod diplomatskih misija
i konzularnih ureda strane države te međunarodnih organizacija ili
predstavništva sa sjedištem u Republici Hrvatskoj koje uživaju
diplomatski imunitet, ili u osobnoj službi kod stranih državljana, ako
uredbama Europske unije o koordinaciji sustava socijalne sigurnosti ili
međunarodnim ugovorom o socijalnom osiguranju nije drukčije određeno

5\. upućeni radnici koji za poslodavca sa sjedištem u Republici
Hrvatskoj obavljaju poslove u drugoj državi te osobe na radu u
diplomatskoj misiji ili konzularnom uredu Republike Hrvatske u
inozemstvu

6\. sezonski radnici u poljoprivredi prema propisu kojim se uređuje
tržište rada.

\(2\) Nezaposlene osobe obvezno su osigurane pod uvjetima i u trajanju
utvrđenim propisom kojim se uređuje tržište rada.

\(3\) Obvezno su osigurane osobe koje pružaju njegu i pomoć hrvatskim
ratnim vojnim invalidima iz Domovinskog rata i koje za taj rad primaju
naknadu prema propisu kojim se uređuju prava hrvatskih branitelja.

\(4\) Obvezno su osigurane osobe koje su zaposlene kod poslodavca koji
ima sjedište u državi u kojoj se primjenjuju uredbe Europske unije o
koordinaciji sustava socijalne sigurnosti, a u Republici Hrvatskoj nema
registrirano trgovačko društvo ili podružnicu i na koje se, u skladu s
uredbama Europske unije o koordinaciji sustava socijalne sigurnosti,
primjenjuje zakonodavstvo Republike Hrvatske.

Članak 12.

Obvezno su osigurani:

1\. obrtnici upisani u odgovarajući registar

2\. osobe koje u skladu s posebnim propisima samostalno obavljaju
profesionalnu djelatnost

3\. osobe koje su po osnovi obavljanja samostalne djelatnosti
poljoprivrede i šumarstva obveznici poreza na dohodak ili poreza na
dobit

4\. osobe koje obavljaju djelatnost za čije obavljanje nije propisano
izdavanje odobrenja ili registracije, ali ima obilježje samostalnosti i
trajnosti, s namjerom ostvarivanja dohotka ili dobiti te su po osnovi
obavljanja tih djelatnosti obveznici poreza na dohodak ili poreza na
dobit, ako nisu obvezno osigurane po drugoj osnovi i

5\. osobe koje obavljaju domaću radinost ili sporedno zanimanje prema
zakonu kojim se uređuje obrt, ako nisu obvezno osigurane po drugoj
osnovi ili ako nisu korisnici mirovine, osim korisnika invalidske
mirovine zbog djelomičnog gubitka radne sposobnosti, odnosno
profesionalne nesposobnosti za rad.

Članak 13.

\(1\) Na osobni zahtjev obvezno se osiguravaju vrhunski sportaši, ako
nisu obvezno osigurani po drugoj osnovi.

\(2\) Obvezno osiguranje iz stavka 1. ovoga članka uspostavlja se od
dana podnošenja zahtjeva, a najranije od 1. siječnja kalendarske godine
u kojoj je podnesen zahtjev.

Članak 14.

\(1\) Obvezno su osigurane osobe koje obavljaju poljoprivrednu i
šumarsku djelatnost kao jedino ili glavno zanimanje, a upisane su u
Upisnik obiteljskih poljoprivrednih gospodarstava, odnosno u Upisnik
šumoposjednika u svojstvu nositelja ili člana obiteljskog
poljoprivrednog gospodarstva, odnosno šumoposjednika i člana njegova
obiteljskog domaćinstva.

\(2\) U smislu ovoga Zakona smatra se da osobe iz stavka 1. ovoga članka
ne obavljaju poljoprivrednu i šumarsku djelatnost kao jedino ili glavno
zanimanje ako su obvezno osigurane po drugoj osnovi, ili ako su na
redovitom školovanju, ako su starije od 65 godina života ili ako su
korisnici mirovine, osim korisnika invalidske mirovine zbog djelomičnog
gubitka radne sposobnosti, odnosno profesionalne nesposobnosti za rad.

Članak 15.

\(1\) Na osobni zahtjev obvezno se osiguravaju osobe koje su upisane u
Upisnik poljoprivrednika.

\(2\) Obvezno osiguranje iz stavka 1. ovoga članka uspostavlja se od
dana podnošenja zahtjeva, a najranije od 1. siječnja kalendarske godine
u kojoj je podnesen zahtjev.

Članak 16.

Obvezno su osigurani članovi uprave i izvršni direktori trgovačkih
društava, likvidatori i upravitelji zadruge, ako nisu obvezno osigurani
po drugoj osnovi i ako posebnim propisom nije drukčije određeno.

Članak 17.

Obvezno su osigurani svećenici i drugi vjerski službenici vjerske
zajednice koja je upisana u evidenciju vjerskih zajednica koju vodi
ministarstvo nadležno za poslove uprave, ako nisu obvezno osigurani po
drugoj osnovi.

Članak 18.

\(1\) Na osobni zahtjev obvezno je osiguran roditelj koji obavlja
roditeljske dužnosti u prvoj godini života djeteta, a nije obvezno
osiguran po drugoj osnovi, ako je dijete hrvatski državljanin i ako
roditelj i dijete imaju prebivalište u Republici Hrvatskoj.

\(2\) Rođenjem sljedećeg djeteta, prije navršene prve godine života
prethodnog djeteta, prestaje pravo na obvezno osiguranje po prethodno
rođenom djetetu iz stavka 1. ovoga članka.

\(3\) Ako oba roditelja obavljaju roditeljske dužnosti prema djetetu, a
nisu osigurani po drugoj osnovi, obvezno se osigurava majka djeteta, ako
se roditelji drukčije ne dogovore.

\(4\) Obvezno je osiguran roditelj njegovatelj ili njegovatelj prema
propisima o socijalnoj skrbi, za vrijeme trajanja toga statusa.

\(5\) Obvezno je osiguran udomitelj koji obavlja standardno
udomiteljstvo i udomitelj koji obavlja specijalizirano udomiteljstvo za
djecu.

Članak 19.

\(1\) Na osobni zahtjev obvezno se osiguravaju osobe zaposlene u
inozemstvu kod međunarodnih organizacija i stranih poslodavaca ako nisu
obvezno osigurane prema inozemnim propisima na koje se odnosi
međunarodni ugovor o socijalnom osiguranju ili ako nisu obvezno
osigurane prema uredbama Europske unije o koordinaciji sustava socijalne
sigurnosti.

\(2\) Na osobni zahtjev obvezno se osiguravaju osobe zaposlene u
institucijama Europske unije, ako nisu obvezno osigurane prema propisima
Europske unije.

\(3\) Pod uvjetima iz stavka 1. ovoga članka obvezno se osiguravaju i
osobe zaposlene u Republici Hrvatskoj kod poslodavaca sa sjedištem u
inozemstvu, koji nemaju registriranu podružnicu u Republici Hrvatskoj.

\(4\) Obvezno osiguranje iz stavaka 1. i 2. ovoga članka uspostavlja se
od dana zaposlenja, a najranije od 1. siječnja kalendarske godine u
kojoj je podnesena prijava na osiguranje.

Članak 20.

\(1\) Obvezno su osigurani članovi posade broda u međunarodnoj plovidbi
i brodarci čiji je poslodavac, brodar ili kompanija domaća ili strana
pravna osoba, ako uredbama Europske unije o koordinaciji sustava
socijalne sigurnosti ili međunarodnim ugovorom o socijalnom osiguranju
nije drukčije određeno.

\(2\) Osobama iz stavka 1. ovoga članka svojstvo osiguranika priznaje se
danom ukrcaja na brod, a prestaje danom iskrcaja s broda, na osnovi
prijave/odjave koju podnosi poslodavac, brodar ili kompanija domaća
pravna osoba, odnosno lučka kapetanija i podataka o ukrcaju i iskrcaju u
pomorskoj/brodarskoj knjižici osiguranika.

\(3\) Iznimno od stavka 2. ovoga članka, članovima posade broda u
međunarodnoj plovidbi i brodarcima čiji je poslodavac, brodar ili
kompanija domaća ili strana pravna osoba koji s poslodavcem imaju
sklopljen ugovor o radu na razdoblje duže od razdoblja ukrcaja na brod
svojstvo osiguranika priznaje se za cijelo vrijeme trajanja ugovora.

Članak 21.

\(1\) Obvezno su osigurane osobe koje ostvaruju drugi dohodak prema
propisima o porezu na dohodak na koji se plaća doprinos za mirovinsko
osiguranje prema propisima o doprinosima za obvezna osiguranja (u
daljnjem tekstu: drugi dohodak).

\(2\) Osobama iz stavka 1. ovoga članka ne osiguravaju se prava prema
ovome Zakonu za slučaj ozljede na radu ili profesionalne bolesti u vezi
s poslovima za koje ostvaruju druge dohotke iz stavka 1. ovoga članka.

##### ODJELJAK B PRODUŽENO OSIGURANJE

Članak 22.

\(1\) Osobe kojima je prestalo obvezno mirovinsko osiguranje mogu se
osigurati na produženo osiguranje ako od prestanka obveznog osiguranja
nije proteklo više od 12 mjeseci i ako podnesu prijavu osiguranja u tom
roku.

\(2\) Osoba iz stavka 1. ovoga članka može se osigurati na produženo
osiguranje za vrijeme:

1\. neplaćenog dopusta

2\. mirovanja radnog odnosa do treće godine života djeteta

3\. stručnog usavršavanja ili specijalizacije nakon prestanka ugovora o
radu, službe odnosno obavljanja djelatnosti

4\. nezaposlenosti nakon prestanka osiguranja

5\. privremenog ili sezonskog prekida obavljanja djelatnosti

6\. boravka u inozemstvu kao bračni drug osiguranika na radu u
inozemstvu

7\. nezaposlenosti osiguranika -- člana posade broda i brodarca nakon
prestanka ugovora o radu na određeno vrijeme.

\(3\) Na produženo osiguranje može se osigurati i nezaposlena osoba koja
ima prebivalište u Republici Hrvatskoj nakon prestanka obveznog
mirovinskog osiguranja u državi u kojoj se primjenjuju uredbe Europske
unije o koordinaciji sustava socijalne sigurnosti ili u državi s kojom
je sklopljen međunarodni ugovor o socijalnom osiguranju, neovisno o tome
je li prije obveznog osiguranja u inozemstvu bila osigurana u Republici
Hrvatskoj.

\(4\) Na produženo osiguranje osigurava se osoba nakon prestanka ugovora
o radu na određeno vrijeme za stalne sezonske poslove.

\(5\) Na produženo osiguranje osigurava se bračni drug ili životni
partner osiguranika -- osobe na radu u diplomatskoj misiji ili
konzularnom uredu Republike Hrvatske u inozemstvu, za vrijeme boravka u
inozemstvu.

\(6\) Pravo na produženo osiguranje prestaje i prije prestanka okolnosti
iz stavaka 2. i 3. ovoga članka ako dospjeli doprinosi nisu uplaćeni u
roku od tri mjeseca od dana dospijeća.

#### POGLAVLJE II. OSOBE OSIGURANE U ODREĐENIM OKOLNOSTIMA

Članak 23.

\(1\) Za slučaj smanjenja ili gubitka radne sposobnosti i tjelesnog
oštećenja nastalih zbog ozljede na radu ili profesionalne bolesti
osigurani su:

1\. učenici za vrijeme učenja temeljenog na radu kod poslodavca i
studenti za vrijeme praktične nastave i stručne prakse kod poslodavca
odnosno za vrijeme rada putem posrednika pri zapošljavanju učenika i
studenata

2\. nezaposleni za vrijeme stručnog osposobljavanja ili profesionalne
rehabilitacije na koje ih je uputila nadležna služba zapošljavanja

3\. osobe koje obavljaju određene poslove za vrijeme izdržavanja kazne
zatvora, rada za opće dobro sukladno posebnom propisu, primjene
sigurnosnih mjera obveznoga psihijatrijskog liječenja i obveznog
liječenja od ovisnosti, kao i odgojnih mjera.

\(2\) Odredbe stavka 1. točke 1. ovoga članka primjenjuju se i na
državljane država u kojima se primjenjuju uredbe Europske unije o
koordinaciji sustava socijalne sigurnosti koji se nalaze na školovanju u
Republici Hrvatskoj te na državljane trećih zemalja pod uvjetom
uzajamnosti.

Članak 24.

\(1\) Za slučaj smanjenja ili gubitka radne sposobnosti i tjelesnog
oštećenja nastalih zbog ozljede na radu osigurane su osobe koje su u
Republici Hrvatskoj ozlijeđene:

1\. sudjelujući u spašavanju ili obrani od elementarnih nepogoda, i/ili
spašavanju života građana ili radi otklanjanja materijalne štete koja
prijeti imovini

2\. članovi dobrovoljnih vatrogasnih društava obavljajući zadatke
gašenja požara, osposobljavanja i usavršavanja, sudjelovanja u vježbama
i pri odlasku na vježbu i na povratku s vježbe, izvršavanju zaštite i
spašavanja u slučaju drugih nepogoda, osiguravanja mjesta na kojima
postoji opasnost od požara, educiranja građana o protupožarnoj zaštiti,
osiguravanja na javnim događanjima u sklopu javnih nastupa i
sudjelovanja u demonstracijama s prikazom vježbi

3\. prilikom obavljanja dužnosti građana u obrani u skladu s posebnim
propisima.

\(2\) Ozljedom na radu smatra se i bolest koja nastane izravno i
isključivo kao posljedica obavljanja poslova iz stavka 1. ovoga članka.

\(3\) Za slučaj smanjenja ili gubitka radne sposobnosti i tjelesnog
oštećenja nastalih zbog ozljede na radu osigurane su osobe koje na
zahtjev državnih tijela pruže pomoć tim tijelima i tom se prigodom
ozlijede ili razbole.

#### POGLAVLJE III. ČLANOVI OBITELJI OSIGURANIKA

Članak 25.

\(1\) U slučaju smrti osiguranika ili korisnika starosne mirovine,
prijevremene starosne mirovine, invalidske mirovine i privremene
invalidske mirovine osigurani su članovi njegove obitelji, i to:

1\. bračni drug

2\. razvedeni bračni drug s pravom na uzdržavanje

3\. djeca rođena u braku, izvan braka ili posvojena

4\. pastorčad koju je osiguranik ili korisnik prava uzdržavao

5\. unučad koju je osiguranik ili korisnik prava uzdržavao, ako su bez
oba roditelja ili ako imaju jednog ili oba roditelja kod kojih postoji
potpuni gubitak radne sposobnosti prema ovome Zakonu

6\. roditelji -- otac, majka, očuh, maćeha i posvojitelj osiguranika
kojega je osiguranik ili korisnik uzdržavao

7\. djeca bez roditelja -- braća, sestre odnosno druga djeca koju je
osiguranik uzeo na uzdržavanje, ako su bez oba roditelja ili ako imaju
jednog ili oba roditelja kod kojih postoji potpuni gubitak radne
sposobnosti prema ovome Zakonu.

\(2\) Članovi obitelji iz stavka 1. ovoga članka osigurani su za slučaj
smrti osoba iz članaka 23. i 24. ovoga Zakona ako je smrt tih osoba
nastala zbog ozljede na radu, odnosno profesionalne bolesti dok su
obavljale poslove pod okolnostima iz članaka 23. i 24. ovoga Zakona.

\(3\) Pod članom obitelji iz stavka 1. točke 1. ovoga članka smatra se i
izvanbračni drug koji je s osiguranikom ili s korisnikom mirovine do
njegove smrti živio u zajedničkom kućanstvu najmanje tri godine ili
kraće ako je u izvanbračnoj zajednici rođeno zajedničko dijete te bivši
izvanbračni drug s pravom na uzdržavanje.

\(4\) Status izvanbračne zajednice utvrđuje se u posebnom izvanparničnom
sudskom postupku, pokrenutom radi utvrđivanja postojanja izvanbračne
zajednice iz stavka 3. ovoga članka zbog stjecanja prava na obiteljsku
mirovinu.

Članak 26.

\(1\) U slučaju smrti osiguranika ili korisnika starosne mirovine,
prijevremene starosne mirovine, invalidske mirovine i privremene
invalidske mirovine koji je sklopio životno partnerstvo, osim osoba iz
članka 25. ovoga Zakona, osigurani su i članovi njegove obitelji, i to:

1\. životni partner

2\. bivši životni partner s pravom na uzdržavanje

3\. dijete nad kojim ostvaruje partnersku skrb

4\. dijete preminulog životnog partnera koje je osiguranik ili korisnik
mirovine uzdržavao u skladu s odredbama ovoga Zakona i propisa o
životnom partnerstvu osoba istog spola

5\. životni partner roditelja osiguranika kojeg je osiguranik ili
korisnik mirovine uzdržavao u skladu s odredbama ovoga Zakona i propisa
o životnom partnerstvu osoba istog spola.

\(2\) Pod članom obitelji iz stavka 1. točke 1. ovoga članka smatra se i
neformalni životni partner ako je ta zajednica do smrti osiguranika ili
korisnika mirovine trajala najmanje tri godine i od početka je
udovoljavala pretpostavkama propisanim za valjanost životnog partnerstva
te bivši neformalni životni partner s pravom na uzdržavanje.

\(3\) Status neformalnog životnog partnerstva utvrđuje se u posebnom
izvanparničnom sudskom postupku, pokrenutom radi utvrđivanja postojanja
neformalnog životnog partnerstva iz stavka 2. ovoga članka zbog
stjecanja prava na obiteljsku mirovinu.

Članak 27.

\(1\) Smatra se da je osiguranik, odnosno korisnik mirovine uzdržavao
člana obitelji:

1\. ako je član obitelji živio s njime u zajedničkom kućanstvu i nema
vlastitih prihoda dovoljnih za uzdržavanje jer nema dohodak od
poljoprivrede i šumarstva ili ako mu drugi stalni prihod u trenutku
smrti osiguranika ili korisnika mirovine nije bio veći od svote najniže
mirovine određene za 15 godina mirovinskog staža prema ovome Zakonu ili

2\. ako član obitelji nije živio s njime u zajedničkom kućanstvu i nema
vlastitih prihoda dovoljnih za uzdržavanje prema točki 1. ovoga stavka,
a umrli osiguranik odnosno korisnik mirovine redovito mu je osiguravao
sredstva za uzdržavanje u svoti najniže mirovine određene za 15 godina
mirovinskog staža prema ovome Zakonu, povećane za 20 %.

\(2\) Pravo na obiteljsku mirovinu ostvarenu prema stavku 1. ovoga
članka prestaje kada prihodi korisnika mirovine premaše svotu iz
stavka 1. ovoga članka.

### DIO TREĆI MIROVINSKI STAŽ

#### POGLAVLJE I. STAŽ OSIGURANJA

Članak 28.

Mirovinski staž, prema ovome Zakonu, na temelju kojega se ostvaruju
prava iz mirovinskog osiguranja obuhvaća razdoblje:

1\. provedeno u osiguranju prema odredbama ovoga Zakona

2\. navršeno do stupanja na snagu ovoga Zakona koje se, prema propisima
koji su se primjenjivali do dana stupanja na snagu ovoga Zakona,
računalo u mirovinski staž kao staž osiguranja, staž osiguranja s
povećanim trajanjem i posebni staž.

Članak 29.

U staž osiguranja računa se razdoblje koje je osiguranik proveo nakon
navršene 15. godine života u obveznom mirovinskom osiguranju i
produženom osiguranju.

Članak 30.

\(1\) Osiguranicima iz članaka 12. do 17., članaka 19. i 20. te članka
22. stavaka 1. do 3. ovoga Zakona staž osiguranja utvrđuje se na temelju
plaćenih doprinosa, posebno po svakoj osnovi osiguranja, prema potvrdi
odnosno podacima iz službenih evidencija tijela nadležnog za naplatu.

\(2\) Način utvrđivanja staža osiguranja na temelju plaćenih doprinosa
za mirovinsko osiguranje utvrđuje pravilnikom ministar nadležan za
mirovinski sustav, uz prethodnu suglasnost ministra nadležnog za
financije.

Članak 31.

\(1\) U staž osiguranja računa se razdoblje provedeno u zaposlenju s
punim radnim vremenom prema propisima o radu odnosno posebnim propisima.

\(2\) Kao razdoblje provedeno u zaposlenju s punim radnim vremenom
smatra se i razdoblje koje u zaposlenju s radnim vremenom kraćim od
punog radnog vremena provedu:

1\. zaposleni roditelj koji radi s polovicom punoga radnog vremena nakon
isteka obveznoga rodiljnog dopusta, zaposleni roditelj koji koristi
pravo na roditeljski dopust u polovici punog radnog vremena u dvostrukom
trajanju neiskorištenog prava na roditeljski dopust, kao i u slučaju
rada s polovicom punog radnog vremenom zbog pojačane brige i njege
djeteta prema propisu kojim se uređuju rodiljne i roditeljske potpore

2\. roditelj djeteta s teškoćama u razvoju koji radi s polovicom punoga
radnog vremena prema propisu kojim se uređuju rodiljne i roditeljske
potpore

3\. radnici koji rade sa skraćenim radnim vremenom prema posebnim
propisima.

\(3\) U staž osiguranja računa se i razdoblje provedeno u zaposlenju s
nepunim radnim vremenom, u trajanju koje odgovara ukupnom broju sati
takva rada ostvarenog za pojedine godine, obračunanih na puno radno
vrijeme.

\(4\) Odredbe stavaka 1., 2. i 3. ovoga članka primjenjuju se i kad je
radno vrijeme ostvareno u zaposlenju kod dva poslodavca ili više
poslodavaca.

\(5\) Razdoblje provedeno u zaposlenju na sezonskim poslovima na kojima
je ostvaren veći broj sati od punoga radnog vremena računa se u trajanju
preračunanom na puno radno vrijeme.

\(6\) Korisnicima invalidske mirovine zbog djelomičnog gubitka radne
sposobnosti iz članka 43. stavka 3. ovoga Zakona u staž osiguranja
računa se razdoblje provedeno u zaposlenju s najmanje 70 % radnog
vremena na prilagođenim poslovima iste ili slične stručne spreme koji
odgovaraju njegovim dosadašnjim poslovima kao da su proveli na radu puno
radno vrijeme.

\(7\) Staž osiguranja iz stavaka 1. do 6. ovoga članka priznaje se u
staž osiguranja u trajanju od najviše 12 mjeseci za pojedinu kalendarsku
godinu.

\(8\) Iznimno od stavka 3. ovoga članka, za ispunjenje uvjeta
mirovinskog staža za stjecanje prava iz članaka 38. i 40., članka 47.
stavka 2., članka 55. stavaka 1. i 2., članaka 57. i 58., članka 64.
stavka 1., članka 170. stavka 1. i članka 172. ovoga Zakona, razdoblje
provedeno u zaposlenju s nepunim radnim vremenom smatra se razdobljem
provedenim u zaposlenju s punim radnim vremenom.

Članak 32.

U staž osiguranja računa se i razdoblje koje je osoba, odnosno
osiguranik proveo:

1\. koristeći naknadu plaće zbog privremene nesposobnosti odnosno
spriječenosti za rad prema propisima o obveznom zdravstvenom osiguranju,
nakon prestanka zaposlenja ili drugog rada na osnovi kojega je bio
osiguran

2\. na profesionalnoj rehabilitaciji na koju je bio upućen kao invalid
rada ili kao vojni invalid ili kao civilni invalid rata, kao osoba
oboljela od distrofije i srodnih mišićnih i neuromišićnih bolesti, osoba
oboljela od paraplegije, cerebralne i dječje paralize, multiple skleroze
i srodnih bolesti, slijepa osoba, gluha osoba, gluhoslijepa osoba, osoba
oboljela od reumatoidnog artritisa i drugih sustavnih upalnih bolesti
zglobova i vezivnog tkiva (ankilozantni spondilitis, psorijatični
artritis, seronegativni artritis, sistemski eritemski lupus,
sklerodermija i polimiozitis/dermatomiozitis), osoba kod koje postoje
funkcionalni poremećaji zbog kojih se ne može samostalno kretati bez
uporabe invalidskih kolica te osoba s Downovim sindromom, bez obzira na
to je li prije toga bio osiguran

3\. koristeći se naknadom plaće u vezi s pravom na profesionalnu
rehabilitaciju.

Članak 33.

U staž osiguranja računa se i razdoblje koje je osoba, odnosno
osiguranik proveo izvan zaposlenja na osnovi kojega je bio osiguran, i
to:

1\. za koje je primao plaću, odnosno naknadu plaće prema posebnim
propisima

2\. za koje je ostvario pravo na mirovinsko osiguranje, u skladu s
propisima o zapošljavanju

3\. obavljanja roditeljske dužnosti iz članka 18. ovoga Zakona.

Članak 34.

\(1\) U staž osiguranja računa se i razdoblje u kojem su isplaćeni drugi
dohoci za koje su plaćeni doprinosi prema članku 21. ovoga Zakona.

\(2\) U staž osiguranja računa se i razdoblje za koje je utvrđena
godišnja osnovica po osnovi obavljanja druge djelatnosti na koji se
plaća doprinos za mirovinsko osiguranje prema propisima o doprinosima za
obvezna osiguranja.

\(3\) U staž osiguranja računa se i razdoblje za koje je Ministarstvo
financija, Porezna uprava (u daljnjem tekstu: Porezna uprava) rješenjem
utvrdila razliku obveze doprinosa za člana uprave, izvršnog direktora,
likvidatora i upravitelja zadruge koji nije obvezno osiguran prema
članku 16. ovoga Zakona.

\(4\) Staž osiguranja utvrđuje se za svaku kalendarsku godinu tako da se
osnovica prema dohocima i/ili primicima iz stavaka 1., 2. i 3. ovoga
članka na koju su obračunani i uplaćeni doprinosi podijeli s prosječnom
mjesečnom plaćom svih zaposlenih u Republici Hrvatskoj u istoj godini,
prema podacima Državnog zavoda za statistiku.

\(5\) Ako doprinosi nisu u cijelosti uplaćeni u godini u kojoj je
ostvaren drugi dohodak i /ili primitak po osnovi obavljanja djelatnosti,
već kasnije, staž osiguranja utvrđuje se za kalendarsku godinu u kojoj
je ostvaren drugi dohodak u odnosu na prosječnu mjesečnu plaću iz te
godine.

Članak 35.

\(1\) Staž osiguranja ostvaren po svim osnovama osiguranja prema ovome
Zakonu računa se najviše 12 mjeseci u jednoj kalendarskoj godini.

\(2\) Pri izračunu ukupnog mirovinskog staža pojedina razdoblja navršena
u mjesecima i danima zbrajaju se tako da 12 mjeseci čini jednu godinu, a
30 dana čini jedan mjesec.

#### POGLAVLJE II. PRIDODANI STAŽ

Članak 36.

\(1\) Pridodani staž počinje na dan nastanka smanjenja radne sposobnosti
uz preostalu radnu sposobnost, djelomičnog ili potpunog gubitka radne
sposobnosti odnosno na dan smrti osiguranika.

\(2\) Trajanje pridodanoga staža računa se tako da se za razdoblja od
dana nastanka osiguranog rizika iz stavka 1. ovoga članka u kojima
osiguranik nije ostvario staž osiguranja pribroje razdoblja do navršene
55. godine života osiguranika u trajanju od dvije trećine, a nakon 55.
do navršene 60. godine života osiguranika u trajanju od jedne polovine.

\(3\) Ako je osiguranik bio osiguran u državi u kojoj se primjenjuju
uredbe Europske unije o koordinaciji sustava socijalne sigurnosti ili
državi s kojom je sklopljen međunarodni ugovor o socijalnom osiguranju,
pridodani se staž određuje razmjerno udjelu mirovinskog staža koji se
računa prema ovome Zakonu i ukupnoga mirovinskog staža obračunanog
pribrajanjem staža iz odnosne države, a u skladu s uredbama Europske
unije o koordinaciji sustava socijalne sigurnosti ili međunarodnim
ugovorom o socijalnom osiguranju s tom državom.

#### POGLAVLJE III. DODANI STAŽ

Članak 37.

\(1\) Roditelju -- majci ili posvojiteljici koja ostvaruje pravo na
mirovinu prema ovome Zakonu ili prema drugim posebnim propisima u
obveznom mirovinskom osiguranju generacijske solidarnosti u mirovinski
staž za određivanje mirovine dodaje se razdoblje od 12 mjeseci za svako
rođeno ili posvojeno dijete.

\(2\) Roditelju -- majci ili posvojiteljici kojoj se u obveznom
mirovinskom osiguranju generacijske solidarnosti mirovina određuje kao
osnovna mirovina prema članku 88. stavku 2. ovoga Zakona razdoblje od 12
mjeseci za svako rođeno ili posvojeno dijete dodaje se na dio mirovine
koji pripada za mirovinski staž ostvaren prije odnosno nakon uvođenja
obveznog mirovinskog osiguranja na temelju individualne kapitalizirane
štednje, ovisno o tome u kojem je razdoblju navršen pretežiti staž.

\(3\) Iznimno od stavaka 1. i 2. ovoga članka, ako je umjesto roditelja
-- majke ili posvojiteljice dodatni rodiljni dopust, odnosno roditeljski
dopust ili srodno pravo prema propisima o rodiljnim i roditeljskim
potporama koristio otac ili posvojitelj, pri ostvarivanju prava na
mirovinu prema ovome Zakonu ili prema drugim posebnim propisima u
obveznom mirovinskom osiguranju generacijske solidarnosti dodani staž u
trajanju od 12 mjeseci iz stavaka 1. i 2. ovoga članka dodat će se u
mirovinski staž za određivanje mirovine roditelju ‒ ocu ako je koristio
pretežni dio dodatnog rodiljnog, odnosno roditeljskog dopusta ili drugog
srodnog prava.

\(4\) Pravo na dodani staž iz stavaka 1., 2. i 3. ovoga članka roditelj
ne ostvaruje ako mu je oduzeta roditeljska skrb.

\(5\) Tradicionalnom i srodničkom udomitelju koji obavlja udomiteljstvo
duže od deset godina, prilikom ostvarivanja prava na mirovinu prema ovom
Zakonu ili prema posebnom propisu u mirovinski staž za određivanje
mirovine dodaje se razdoblje od 12 mjeseci.

\(6\) Tradicionalnom i srodničkom udomitelju iz stavka 5. ovoga članka
koji ostvaruje pravo na osnovnu mirovinu prema članku 88. stavku 2.
ovoga Zakona, razdoblje od 12 mjeseci dodaje se na dio mirovine koji
pripada za mirovinski staž ostvaren prije odnosno nakon uvođenja
obveznog mirovinskog osiguranja na temelju individualne kapitalizirane
štednje, ovisno o tome u kojem je razdoblju navršen pretežiti staž.

\(7\) Odredbe ovoga članka odgovarajuće se primjenjuju i na člana
obitelji osiguranika koji nakon stupanja na snagu ovoga Zakona iz
obveznog mirovinskog osiguranja generacijske solidarnosti ostvari
obiteljsku mirovinu nakon smrti osiguranika.

### DIO ČETVRTI PRAVA IZ MIROVINSKOG OSIGURANJA

#### POGLAVLJE I. STAROSNA MIROVINA

Članak 38.

Pravo na starosnu mirovinu ima osiguranik kada navrši 65 godina života i
15 godina mirovinskog staža.

Članak 39.

\(1\) Pravo na starosnu mirovinu za dugogodišnjeg osiguranika ima
osiguranik kada navrši 60 godina života i 41 godinu staža osiguranja u
efektivnom trajanju.

\(2\) Pravo na starosnu mirovinu za dugogodišnjeg osiguranika ne može
steći osiguranik koji je navršio životnu dob iz članka 38., odnosno
članka 170. ovoga Zakona, kao ni osiguranik koji je navršio životnu dob
iz članka 38., odnosno članka 170. ovoga Zakona uz sniženje starosne
granice prema članku 171. ovoga Zakona.

Članak 40.

Pravo na prijevremenu starosnu mirovinu ima osiguranik kada navrši 60
godina života i 35 godina mirovinskoga staža.

Članak 41.

\(1\) Pravo na prijevremenu starosnu mirovinu prema uvjetima iz članka
40. i članka 172. ovoga Zakona ima osiguranik koji je nakon prestanka
osiguranja prouzročenog stečajem, neposredno prije ispunjenja uvjeta za
ostvarivanje prava na mirovinu iz članka 40. ovoga Zakona proveo u
neprekidnom trajanju najmanje dvije godine kao nezaposlena osoba
prijavljena službi nadležnoj za zapošljavanje.

\(2\) Pravo iz stavka 1. ovoga članka pripada najranije s danom
ispunjenja uvjeta, a osiguranik se s tim danom odnosno najkasnije s
prvim idućim danom nakon ispunjenja uvjeta mora odjaviti iz evidencije
nadležne službe za zapošljavanje.

\(3\) Zahtjev za prijevremenu starosnu mirovinu iz ovoga članka podnosi
se od dana ispunjenja prvih uvjeta iz članka 40., odnosno članka 172.
ovoga Zakona.

\(4\) Prijevremena starosna mirovina iz stavka 1. ovoga članka određuje
se uz primjenu polaznog faktora 1,0.

\(5\) Pravo iz ovoga članka ne može steći osiguranik koji je nakon
ispunjenja uvjeta iz stavka 1. ovoga članka ostao prijavljen službi
nadležnoj za zapošljavanje.

\(6\) Sklapanje novoga ugovora o radu s istim poslodavcem kod kojega je
radni odnos prestao zbog stečaja, a koji je naknadno sklopljen radi
završetka poslova pripreme vezanih uz stečaj prema propisu kojim se
uređuje stečaj, ne dovodi do gubitka uvjeta statusa neprekidne
nezaposlenosti radi ostvarivanja prava po osnovi iz stavka 1. ovoga
članka, već se zbrajaju razdoblja nezaposlenosti tog radnika od dana
stečaja tog poslodavca do ispunjenja uvjeta starosne dobi iz članka 40.,
odnosno članka 172. ovoga Zakona u kojima nije radio.

Članak 42.

\(1\) Pravo na starosnu mirovinu, starosnu mirovinu za dugogodišnjeg
osiguranika i prijevremenu starosnu mirovinu osiguranik može steći kada
ispuni uvjete za mirovinu, a nakon prestanka osiguranja, ako ovim
Zakonom nije drukčije određeno.

\(2\) Pravo na mirovinu iz stavka 1. ovoga članka priznaje se
osiguraniku od dana navedenog u zahtjevu, ali najranije od prvog idućeg
dana nakon prestanka osiguranja, ako je zahtjev podnesen u roku od šest
mjeseci od prestanka osiguranja.

\(3\) Ako je zahtjev iz stavka 2. ovoga članka podnesen nakon isteka
navedenoga roka, osiguranik ima pravo na mirovinu od prvoga dana idućeg
mjeseca nakon podnošenja zahtjeva i za šest mjeseci unatrag.

\(4\) Iznimno od stavka 1. ovoga članka, osiguranik koji je nakon
ispunjenja uvjeta za starosnu mirovinu, starosnu mirovinu za
dugogodišnjeg osiguranika i prijevremenu starosnu mirovinu prema ovome
Zakonu nastavio raditi, ali ne više s punim radnim vremenom, nego do
polovice punog radnog vremena može i bez prestanka radnog odnosa steći
pravo na tu mirovinu od dana s kojim je nakon ispunjenja uvjeta nastavio
raditi do polovice punog radnog vremena.

\(5\) Iznimno od stavka 1. ovoga članka, osiguranik iz članka 11. stavka
3., članka 12. točaka 1. i 2. i članka 18. stavaka 4. i 5. ovoga Zakona
može steći pravo na starosnu mirovinu iz članka 38. ovoga Zakona i bez
prestanka obavljanja djelatnosti na temelju koje postoji obveza
osiguranja.

\(6\) Starosna mirovina iz stavka 5. ovoga članka određuje se uz
primjenu mirovinskog faktora 0,5.

\(7\) Osiguranik iz članka 30. ovoga Zakona koji nije uplatio u
cijelosti dužne doprinose za mirovinsko osiguranje za čitavo razdoblje
provedeno u osiguranju može ostvariti pravo na starosnu mirovinu,
starosnu mirovinu za dugogodišnjeg osiguranika ili prijevremenu starosnu
mirovinu ako ispunjava uvjete za stjecanje prava na mirovinu na temelju
staža osiguranja za koji je uplaćen doprinos, a ostvarivanjem prava na
mirovinu ne prestaje obveza plaćanja dospjelih doprinosa za razdoblje za
koje doprinos nije uplaćen.

\(8\) Zahtjev za mirovinu iz stavka 1. ovoga članka može se podnijeti
najranije jedan mjesec prije ispunjenja uvjeta za priznanje prava.

\(9\) Osiguranik može 12 mjeseci prije podnošenja zahtjeva obavijestiti
Zavod o svojoj namjeri za podnošenje zahtjeva za priznanje prava na
starosnu mirovinu, starosnu mirovinu za dugogodišnjeg osiguranika ili
prijevremenu starosnu mirovinu u svrhu kompletiranja i kontrole podataka
o stažu osiguranja i plaći, odnosno osnovici.

\(10\) Obavijest iz stavka 9. ovoga članka ne smatra se zahtjevom za
priznanje prava na mirovinu.

#### POGLAVLJE II. PRAVA NA OSNOVI SMANJENJA ILI GUBITKA RADNE SPOSOBNOSTI

Članak 43.

\(1\) Smanjenje radne sposobnosti prema ovome Zakonu postoji kada kod
osiguranika zbog bolesti, ozljede izvan rada, ozljede na radu ili
profesionalne bolesti nastanu trajne promjene u zdravstvenom stanju koje
se ne mogu otkloniti liječenjem, zbog kojih se radna sposobnost smanjila
za više od polovice u odnosu na zdravog osiguranika iste ili slične
razine obrazovanja.

\(2\) Preostala radna sposobnost postoji kada je kod osiguranika nastalo
smanjenje radne sposobnosti iz stavka 1. ovoga članka, ali se s obzirom
na zdravstveno stanje, životnu dob, naobrazbu i sposobnost može
profesionalnom rehabilitacijom osposobiti za rad s punim radnim vremenom
na drugim poslovima.

\(3\) Djelomični gubitak radne sposobnosti postoji kada kod osiguranika
postoji smanjenje radne sposobnosti iz stavka 1. ovoga članka, a s
obzirom na zdravstveno stanje, životnu dob, naobrazbu i sposobnost ne
može se profesionalnom rehabilitacijom osposobiti za rad s punim radnim
vremenom na drugim poslovima, ali može raditi najmanje 70 % radnog
vremena na prilagođenim poslovima iste ili slične razine obrazovanja
koji odgovaraju njegovim dosadašnjim poslovima.

\(4\) Potpuni gubitak radne sposobnosti postoji kada kod osiguranika
zbog trajnih promjena u zdravstvenom stanju nastane trajni gubitak radne
sposobnosti bez preostale radne sposobnosti.

Članak 44.

Neposredna opasnost od nastanka smanjenja radne sposobnosti postoji kada
pri obavljanju određenih poslova uvjeti rada, bez obzira na mjere
zaštite na radu koje se primjenjuju ili se mogu primijeniti, utječu na
zdravstveno stanje i radnu sposobnost osiguranika iz članka 11.
stavka 1. točke 1. ovoga Zakona toliko da je prijeko potrebno, radi
sprječavanja nastanka smanjenja ili gubitka radne sposobnosti,
premjestiti ga na drugi posao primjeren njegovoj razini obrazovanja na
kojemu može raditi s radnim naporom koji ne pogoršava njegovo
zdravstveno stanje.

Članak 45.

\(1\) Ozljedom na radu prema ovome Zakonu smatra se svaka ozljeda
osiguranika izazvana neposrednim i kratkotrajnim mehaničkim, fizikalnim
ili kemijskim djelovanjem te ozljeda uzrokovana naglim promjenama
položaja tijela, iznenadnim opterećenjem tijela ili drugim promjenama
fiziološkog stanja organizma, ako je takva ozljeda uzročno, vremenski i
prostorno vezana uz obavljanje poslova na kojima radi, odnosno
djelatnosti na osnovi koje ozlijeđena osoba ima svojstvo osiguranika
prema ovome Zakonu.

\(2\) Ozljedom na radu smatra se i bolest osiguranika koja je nastala
izravno i isključivo kao posljedica nekog nesretnog slučaja ili sile za
vrijeme rada, odnosno za vrijeme obavljanja djelatnosti ili u vezi s
obavljanjem te djelatnosti na osnovi koje oboljela osoba ima svojstvo
osiguranika prema ovome Zakonu.

\(3\) Ozljedom na radu smatra se i ozljeda iz stavka 1. ovoga članka
koju osiguranik pretrpi na redovitom putu od mjesta stanovanja do mjesta
rada i obratno te na putu poduzetom radi stupanja na posao koji mu je
osiguran, odnosno na posao na osnovi kojega je osiguran, kao i ozljeda
koja je nanesena na način naveden u stavku 1. ovoga članka koju
osiguranik pretrpi u vezi s korištenjem prava na zdravstvenu zaštitu
prema propisima o obveznom zdravstvenom osiguranju i prava na
profesionalnu rehabilitaciju prema odredbama ovoga Zakona.

\(4\) Ozljedom na radu smatra se i ozljeda odnosno bolest iz stavaka 1.
i 2. ovoga članka koju pretrpi osigurana osoba u okolnostima iz članaka
23. i 24. ovoga Zakona.

\(5\) Ozljedom na radu smatra se i ozljeda nastala na način naveden u
stavku 1. ovoga članka koju osoba pretrpi u vezi s prethodnim
utvrđivanjem zdravstvene sposobnosti kada je to prema zakonu obvezno
prigodom zasnivanja radnog odnosa.

Članak 46.

\(1\) Profesionalne bolesti su određene bolesti izazvane dužim
neposrednim utjecajem procesa rada i uvjeta rada na određenim poslovima
na osnovi kojih oboljela osoba ima svojstvo osiguranika prema ovome
Zakonu.

\(2\) Lista profesionalnih bolesti i poslova na kojima se te bolesti
javljaju i uvjete pod kojima se smatraju profesionalnim bolestima
utvrđuje se posebnim zakonom.

##### ODJELJAK A PROFESIONALNA REHABILITACIJA

Članak 47.

\(1\) Pravo na profesionalnu rehabilitaciju ima osiguranik iz članka 11.
stavka 1. i članaka 12., 13. i 16. i osigurana osoba iz članaka 23. i
24. ovoga Zakona kod koje je nastalo smanjenje radne sposobnosti uz
preostalu radnu sposobnost prema ovom Zakonu.

\(2\) Ako je smanjenje radne sposobnosti uz preostalu radnu sposobnost
nastalo zbog ozljede izvan rada ili bolesti, osiguranik iz stavka 1.
ovoga članka ima pravo na profesionalnu rehabilitaciju ako mu mirovinski
staž pokriva najmanje jednu trećinu radnog vijeka.

\(3\) Ako je smanjenje radne sposobnosti uz preostalu radnu sposobnost
nastalo zbog ozljede na radu ili profesionalne bolesti, osiguranik,
odnosno osigurana osoba iz stavka 1. ovoga članka ima pravo na
profesionalnu rehabilitaciju bez obzira na dužinu mirovinskoga staža.

\(4\) Osiguranik, odnosno osigurana osoba iz stavka 1. ovoga članka
obvezno stječe pravo na profesionalnu rehabilitaciju ako je smanjenje
radne sposobnosti uz preostalu radnu sposobnost nastalo prije navršene
55. godine života i ispunjava uvjete iz stavka 2. ili stavka 3. ovoga
članka.

\(5\) Radni vijek iz stavka 2. ovoga članka određuje se prema članku 55.
stavku 3. ovoga Zakona, a na skraćivanje radnog vijeka odgovarajuće se
primjenjuje odredba članka 55. stavka 4. ovoga Zakona.

Članak 48.

\(1\) Invalid rada koji je stekao pravo na profesionalnu rehabilitaciju,
a ima razinu obrazovanja za posao na kojemu je radio prije nastanka
smanjenja radne sposobnosti uz preostalu radnu sposobnost osposobljava
se za rad na drugom poslu za koji se traži ista razina obrazovanja.

\(2\) Ako ne postoji mogućnost osposobljavanja za rad na drugom poslu
iste razine obrazovanja, invalid rada može se osposobljavati i za
poslove za koje se traži neposredno niža razina obrazovanja, uz njegov
pristanak.

\(3\) Iznimno od stavka 1. ovoga članka, invalid rada koji je stekao
pravo na profesionalnu rehabilitaciju može se osposobljavati i za rad na
drugom poslu za koji se traži viši stupanj stručne spreme od stručne
spreme koja se tražila za posao na kojemu je radio prije nastanka
smanjenja radne sposobnosti uz preostalu radnu sposobnost, ako je takvo
osposobljavanje korisno s obzirom na stručnost i godine života
osiguranika i ako postoji mogućnost zaposlenja nakon završene
profesionalne rehabilitacije.

\(4\) Osigurana osoba iz članka 23. stavka 1. točaka 1. i 2. ovoga
Zakona koja stekne pravo na profesionalnu rehabilitaciju osposobljava se
za rad na poslovima za koje se traži razina obrazovanja koja odgovara
razini obrazovanja koju bi stekla ili je školovanjem stekla prije
nastanka smanjenja radne sposobnosti uz preostalu radnu sposobnost.

Članak 49.

\(1\) Invalid rada koji je stekao pravo na profesionalnu rehabilitaciju
zbog ozljede izvan rada ili bolesti ima od dana nastanka smanjenja radne
sposobnosti uz preostalu radnu sposobnost do dana početka profesionalne
rehabilitacije i od dana završetka profesionalne rehabilitacije do
zaposlenja na odgovarajućem radnom mjestu pravo na naknadu plaće zbog
profesionalne rehabilitacije, koja se određuje u visini invalidske
mirovine zbog djelomičnog gubitka radne sposobnosti.

\(2\) Naknada plaće zbog profesionalne rehabilitacije iz stavka 1. ovoga
članka pripada invalidu rada do zaposlenja, odnosno stjecanja svojstva
osiguranika, a najduže 12 mjeseci od dana završetka profesionalne
rehabilitacije, pod uvjetom da se u roku od 30 dana od dana završetka
profesionalne rehabilitacije prijavio nadležnoj službi zapošljavanja kao
nezaposlen.

\(3\) Ako je invalid rada iz stavka 1. ovoga članka nakon završene
rehabilitacije povremeno radio ili obavljao djelatnost, tada naknada
plaće zbog profesionalne rehabilitacije pripada u razdobljima
nezaposlenosti, ali najduže 12 mjeseci, računajući od dana završetka
profesionalne rehabilitacije.

\(4\) Invalid rada iz stavka 1. ovoga članka za vrijeme profesionalne
rehabilitacije ima pravo na naknadu plaće zbog profesionalne
rehabilitacije, koja se određuje u visini invalidske mirovine zbog
potpunog gubitka radne sposobnosti.

\(5\) Invalid rada koji je stekao pravo na profesionalnu rehabilitaciju
zbog ozljede na radu ili profesionalne bolesti ima, od dana nastanka
smanjenja radne sposobnosti uz preostalu radnu sposobnost do dana
početka profesionalne rehabilitacije, za vrijeme profesionalne
rehabilitacije i od dana završetka profesionalne rehabilitacije do
zaposlenja na odgovarajućem radnom mjestu pravo na naknadu plaće zbog
profesionalne rehabilitacije, koja se određuje u visini invalidske
mirovine zbog potpunog gubitka radne sposobnosti za 40 godina
mirovinskog staža.

\(6\) Naknada plaće zbog profesionalne rehabilitacije iz stavka 1. ovoga
članka pripada invalidu rada najduže 24 mjeseca od dana završetka
profesionalne rehabilitacije, pod uvjetom da se u roku od 30 dana od
dana završetka profesionalne rehabilitacije prijavio nadležnoj službi
zapošljavanja u skladu s propisima o zapošljavanju.

\(7\) Ako je invalid rada iz stavka 5. ovoga članka nakon završene
rehabilitacije povremeno radio ili obavljao djelatnost, tada naknada
plaće zbog profesionalne rehabilitacije pripada u razdobljima
nezaposlenosti, ali najduže 24 mjeseca, računajući od dana završetka
profesionalne rehabilitacije.

\(8\) Invalidu rada iz stavaka 1. i 5. ovoga članka naknada plaće za
vrijeme profesionalne rehabilitacije ne može iznositi manje od najnižeg
mjesečnog iznosa brutoplaće koja radniku pripada za rad u punom radnom
vremenu, određenog propisom kojim se određuje visina minimalne plaće.

Članak 50.

\(1\) Profesionalnu rehabilitaciju osiguranika kojemu je priznato to
pravo prema ovome Zakonu provodi centar za profesionalnu rehabilitaciju.

\(2\) Uvjeti i način provedbe profesionalne rehabilitacije invalida rada
uređuje se ugovorom koji Zavod sklapa s centrom za profesionalnu
rehabilitaciju.

\(3\) Zavod ima pravo i dužnost provjeravati provodi li se profesionalna
rehabilitacija invalida rada u skladu s ovim Zakonom i sklopljenim
ugovorom.

\(4\) Invalida rada s pravom na profesionalnu rehabilitaciju koji nije u
roku od šest mjeseci od dana izvršnosti rješenja o priznanju prava
upućen na profesionalnu rehabilitaciju Zavod upućuje na pregled Zavodu
za vještačenje radi ponovne ocjene preostale radne sposobnosti.

\(5\) Na pregled radi ponovne ocjene preostale radne sposobnosti uputit
će se i korisnik prava na profesionalnu rehabilitaciju kada Zavod, prema
mišljenju Zavoda za vještačenje, ocijeni da se invalid rada s pravom na
profesionalnu rehabilitaciju neće moći osposobiti za rad na određenom
poslu.

\(6\) Zahtjev za ponovnu ocjenu preostale radne sposobnosti može
podnijeti invalid rada i centar za profesionalnu rehabilitaciju.

Članak 51.

\(1\) Invalid rada ima pravo na naknadu plaće zbog profesionalne
rehabilitacije iz članka 49. ovoga Zakona i za vrijeme naknadnog
liječenja, odnosno medicinske rehabilitacije na koju je upućen tijekom
korištenja prava na profesionalnu rehabilitaciju zbog bolesti i drugih
uzroka zbog kojih je privremeno nesposoban odnosno spriječen za rad
prema propisima o obveznom zdravstvenom osiguranju, kao i za vrijeme
prilagođavanja za rad.

\(2\) Korisniku prava na profesionalnu rehabilitaciju koji se tijekom
korištenja prava na profesionalnu rehabilitaciju razbolio i zbog bolesti
bio privremeno nesposoban za rad prema propisima o obveznom zdravstvenom
osiguranju trajanje profesionalne rehabilitacije može se produžiti za
razdoblje trajanja privremene nesposobnosti za rad, a najduže dvostruko
od predviđenog razdoblja trajanja rehabilitacije ako Zavod za
vještačenje ocijeni da je to potrebno.

\(3\) O trajanju profesionalne rehabilitacije iz stavka 2. ovoga članka
na zahtjev invalida rada ili centra za profesionalnu rehabilitaciju
Zavod donosi rješenje.

Članak 52.

Invalid rada koji je stekao pravo na profesionalnu rehabilitaciju gubi
to pravo ako se njime ne koristi u određenom roku, a nije u tome
spriječen razlozima koji su protiv njegove volje, i to:

1\. ako ne stupi na profesionalnu rehabilitaciju u roku od mjesec dana
od dana upućivanja na profesionalnu rehabilitaciju

2\. ako tijekom trajanja profesionalne rehabilitacije bez opravdanog
razloga prekine započetu profesionalnu rehabilitaciju ili

3\. ako ne obavlja dužnosti u vezi s profesionalnom rehabilitacijom.

Članak 53.

\(1\) Kada se profesionalna rehabilitacija obavlja izvan mjesta
prebivališta invalida rada, a ne može se osigurati stalni prijevoz od
mjesta stanovanja do mjesta na kojem se obavlja profesionalna
rehabilitacija, invalidu rada osigurava se smještaj i prehrana ili
naknada putnih troškova za vrijeme profesionalne rehabilitacije u drugom
mjestu.

\(2\) Naknada putnih troškova obuhvaća naknadu za troškove prijevoza i
naknadu za troškove prehrane i smještaja za vrijeme putovanja i boravka
u drugom mjestu.

\(3\) Naknade iz stavka 2. ovoga članka izuzimaju se od ovrhe.

Članak 54.

\(1\) Invalid rada kojemu je priznato pravo na profesionalnu
rehabilitaciju ima pravo na naknadu za troškove prijevoza ako mu je zbog
korištenja priznatog prava prema stanju smanjenja radne sposobnosti uz
preostalu radnu sposobnost i s obzirom na udaljenost mjesta određenog za
profesionalnu rehabilitaciju potreban stalni prijevoz.

\(2\) Naknada putnih troškova i naknada za troškove prehrane i smještaja
za vrijeme putovanja i boravka u drugom mjestu iz stavka 1. ovoga članka
određuju se i usklađuju prema odlukama Vlade Republike Hrvatske za
korisnike državnog proračuna.

\(3\) Zavod će pravilnikom urediti naknadu putnih troškova i naknade za
troškove prehrane i smještaja za vrijeme putovanja i boravka u drugom
mjestu invalida rada iz stavka 1. ovoga članka.

##### ODJELJAK B INVALIDSKA MIROVINA

Članak 55.

\(1\) Pravo na invalidsku mirovinu zbog potpunog gubitka radne
sposobnosti ima osiguranik kod kojega je zbog bolesti ili ozljede izvan
rada, prije navršene 65. godine života nastao potpuni gubitak radne
sposobnosti iz članka 43. stavka 4. ovoga Zakona, ako mu navršeni
mirovinski staž pokriva najmanje jednu trećinu radnog vijeka.

\(2\) Iznimno od stavka 1. ovoga članka, pravo na invalidsku mirovinu
zbog potpunog gubitka radne sposobnosti stječe osiguranik, i to:

1\. kod kojeg je nastao potpuni gubitak radne sposobnosti prije navršene
35. godine života, ako je do dana nastanka potpunog gubitka radne
sposobnosti navršio najmanje dvije godine staža osiguranja i ako je
potpuni gubitak radne sposobnosti nastao za vrijeme osiguranja ili u
roku od jedne godine nakon prestanka osiguranja

2\. kod kojeg je nastao potpuni gubitak radne sposobnosti prije navršene
30. godine života, ako je navršio najmanje jednu godinu staža osiguranja
i ako je potpuni gubitak radne sposobnosti nastao za vrijeme osiguranja
ili u roku od jedne godine nakon prestanka osiguranja.

\(3\) Radni vijek, u smislu stavka 1. ovoga članka, je broj punih godina
od dana kada je osiguranik navršio 20 godina života do dana nastanka
smanjenja ili gubitka radne sposobnosti odnosno od navršene 23. godine
života ako je završio sveučilišni odnosno stručni prijediplomski studij
ili stručni kratki studij te od navršene 26. godine života ako je
završio sveučilišni odnosno stručni diplomski studij ili sveučilišni
integrirani prijediplomski i diplomski studij.

\(4\) Razdoblje radnog vijeka iz stavka 3. ovoga članka skraćuje se za
stvarno razdoblje koje je osiguranik:

1\. proveo na dragovoljnom vojnom osposobljavanju ili obveznom služenju
vojnog roka

2\. u razdobljima u kojima je do nastanka smanjenja ili gubitka radne
sposobnosti bio prijavljen kao nezaposlena osoba nadležnoj službi za
zapošljavanje.

\(5\) Ako je potpuni gubitak radne sposobnosti osiguranika nastao zbog
ozljede na radu ili profesionalne bolesti, pravo na invalidsku mirovinu
zbog potpunog gubitka radne sposobnosti osiguranik stječe bez obzira na
dužinu mirovinskog staža.

Članak 56.

\(1\) Korisniku prava na invalidsku mirovinu zbog potpunog gubitka radne
sposobnosti zbog bolesti Zavod po službenoj dužnosti prevodi to pravo u
istoj svoti, prvog dana idućeg mjeseca u kojem je korisnik navršio
starosnu dob iz članka 38., odnosno iz članka 170. ovoga Zakona, na
starosnu mirovinu.

\(2\) Iznimno od stavka 1. ovoga članka, ne prevode se invalidske
mirovine korisnika ostvarene prema posebnim propisima pod povoljnijim
uvjetima.

Članak 57.

\(1\) Pravo na invalidsku mirovinu zbog djelomičnog gubitka radne
sposobnosti ima osiguranik iz članaka 11., 12. i 13. i članaka 16. do
22. ovoga Zakona kod kojega je zbog bolesti ili ozljede izvan rada prije
navršene 65. godine života nastao djelomični gubitak radne sposobnosti
iz članka 43. stavka 3. ovoga Zakona i ako mu navršeni mirovinski staž
pokriva najmanje jednu trećinu radnog vijeka.

\(2\) Radni vijek određuje se prema članku 55. stavku 3. ovoga Zakona, a
na skraćivanje radnog vijeka odgovarajuće se primjenjuje odredba članka
55. stavka 4. ovoga Zakona.

\(3\) Ako je djelomični gubitak radne sposobnosti osiguranika nastao
zbog ozljede na radu ili profesionalne bolesti, pravo na invalidsku
mirovinu zbog djelomičnog gubitka radne sposobnosti osiguranik stječe
bez obzira na dužinu mirovinskog staža.

Članak 58.

\(1\) Invalid rada koji se profesionalnom rehabilitacijom osposobio za
druge poslove, a nakon završene rehabilitacije dugotrajno je ostao
nezaposlen, ako mu nije osiguran odgovarajući posao za koji se
rehabilitacijom osposobio, ima pravo na privremenu invalidsku mirovinu
pod uvjetima da je u neprekidnom trajanju od najmanje pet godina nakon
završetka rehabilitacije bio nezaposlen i da je nezaposlenost trajala do
navršene 58. godine života.

\(2\) Invalid rada koji je završio profesionalnu rehabilitaciju i koji
je nakon završene rehabilitacije nastavio raditi pa naknadno ostao
nezaposlen ima pravo na privremenu invalidsku mirovinu pod uvjetima iz
stavka 1. ovoga članka ako je na poziv nadležne službe za zapošljavanje
prihvatio ponudu o radu odnosno ako nije odbio ponuđeni posao u okviru
stečene razine kvalifikacije i radnog iskustva.

\(3\) Razdoblje povremenog rada u ukupnom trajanju od šest mjeseci ne
smatra se prekidom nezaposlenosti prema stavku 1. ovoga članka.

\(4\) Ako je uzrok smanjenja radne sposobnosti uz preostalu radnu
sposobnost ozljeda izvan rada ili bolest, privremena invalidska mirovina
određuje se u visini naknade plaće zbog profesionalne rehabilitacije
koja je bila određena ili bi bila određena za vrijeme čekanja na
zaposlenje nakon završene rehabilitacije prema članku 49. stavku 1.
ovoga Zakona, a određena u osobnim bodovima i usklađena prema članku 91.
ovoga Zakona.

\(5\) Ako je uzrok smanjenja radne sposobnosti uz preostalu radnu
sposobnost ozljeda na radu ili profesionalna bolest, privremena
invalidska mirovina određuje se u visini naknade plaće zbog
profesionalne rehabilitacije koja je bila određena ili bi bila određena
za vrijeme čekanja na zaposlenje nakon završene rehabilitacije prema
članku 49. stavku 5. ovoga Zakona za slučaj potpunog gubitka radne
sposobnosti, a određena u osobnim bodovima i usklađena prema članku 91.
ovoga Zakona.

Članak 59.

\(1\) Pravo na invalidsku mirovinu iz članaka 55. i 57. ovoga Zakona ima
osiguranik od dana nastanka djelomičnog ili potpunog gubitka radne
sposobnosti, ako ovim Zakonom nije drukčije određeno.

\(2\) Osiguraniku kod kojega je na temelju nalaza i mišljenja Zavoda za
vještačenje utvrđen djelomični ili potpuni gubitak radne sposobnosti na
temelju kojeg ima pravo na invalidsku mirovinu prema članku 55. ili
članku 57. ovoga Zakona, koji je u radnom odnosu ili obavlja djelatnost
na temelju koje je obvezno osiguran Zavod donosi rješenje o priznanju
prava na invalidsku mirovinu na osnovi utvrđenog djelomičnog ili
potpunog gubitka radne sposobnosti, a nakon pravomoćnosti tog rješenja
donijet će rješenje o određivanju iznosa mirovine i početku isplate.

\(3\) Kada se pravo na invalidsku mirovinu iz članaka 55. i 57. ovoga
Zakona ostvaruje na zahtjev osiguranika nakon prestanka osiguranja, a
djelomični ili potpuni gubitak radne sposobnosti postojao je prije
podnošenja zahtjeva, osiguranik ima pravo na invalidsku mirovinu od dana
nastanka djelomičnog ili potpunog gubitka radne sposobnosti, pod uvjetom
da je zahtjev za ostvarivanje prava podnesen u roku od šest mjeseci od
dana nastanka djelomičnog ili potpunog gubitka radne sposobnosti, a ako
je podnesen nakon isteka navedenoga roka, osiguranik ima pravo na
invalidsku mirovinu od prvoga dana idućeg mjeseca nakon podnošenja
zahtjeva i za šest mjeseci unatrag.

\(4\) Osiguraniku kod kojega je utvrđen djelomični gubitak radne
sposobnosti prema članku 43. stavku 3. ovoga Zakona, a od podnošenja
zahtjeva za ostvarivanje prava na temelju djelomičnog gubitka radne
sposobnosti do donošenja rješenja o priznanju prava na invalidsku
mirovinu iz stavka 2. ovoga članka primao je naknadu plaće zbog
privremene nesposobnosti za rad prema propisima iz obveznog zdravstvenog
osiguranja odnosno prema propisima o radu, isplata invalidske mirovine
pripada od dana početka rada na drugim poslovima prema promijenjenoj
preostaloj radnoj sposobnosti osiguranika.

\(5\) Osiguraniku kojemu je rješenjem iz stavka 2. ovoga članka priznato
pravo na invalidsku mirovinu zbog djelomičnog gubitka radne sposobnosti
iz članka 43. stavka 3. ovoga Zakona, a koji je nakon utvrđenog
djelomičnog gubitka radne sposobnosti nastavio raditi i nije primao
naknadu plaće zbog privremene nesposobnosti za rad prema propisima iz
obveznog zdravstvenog osiguranja, invalidska mirovina isplaćuje se od
dana utvrđenog djelomičnog gubitka radne sposobnosti.

\(6\) Osiguraniku koji ima pravo na invalidsku mirovinu zbog djelomičnog
gubitka radne sposobnosti iz članka 43. stavka 3. ovoga Zakona, a kojem
je nakon utvrđenog djelomičnog gubitka radne sposobnosti prestao radni
odnos, odnosno osiguranje, invalidska mirovina isplaćuje se od prvoga
idućeg dana nakon prestanka radnog odnosa, odnosno osiguranja.

\(7\) Osiguraniku kod kojega je utvrđen potpuni gubitak radne
sposobnosti prema članku 43. stavku 4. ovoga Zakona, a od podnošenja
zahtjeva za ostvarivanje prava do donošenja rješenja o priznanju prava
na invalidsku mirovinu zbog potpunog gubitka radne sposobnosti primao je
naknadu plaće zbog privremene nesposobnosti za rad prema propisima iz
obveznog zdravstvenog osiguranja odnosno prema propisima o radu,
mirovina se isplaćuje od prvog idućeg dana nakon pravomoćnosti rješenja
iz stavka 2. ovoga članka.

\(8\) Osiguraniku kojemu je rješenjem priznato pravo na invalidsku
mirovinu zbog potpunog gubitka radne sposobnosti iz članka 43. stavka 4.
ovoga Zakona, a koji nije primao naknadu plaće za vrijeme privremene
nesposobnosti za rad prema propisima iz obveznog zdravstvenog
osiguranja, mirovina se isplaćuje od prvoga idućeg dana od dana do
kojega je nakon utvrđenog potpunog gubitka radne sposobnosti ostvario
plaću.

\(9\) Osiguranik ostvaruje pravo na privremenu invalidsku mirovinu na
osobni zahtjev od dana podnošenja zahtjeva ako je zahtjev za
ostvarivanje prava podnesen u roku od šest mjeseci od dana ispunjenja
uvjeta iz članka 58. ovoga Zakona, a ako je zahtjev podnesen nakon
isteka navedenoga roka, osiguranik ima pravo na privremenu invalidsku
mirovinu od prvoga dana idućeg mjeseca nakon podnošenja zahtjeva i za
šest mjeseci unatrag, ali najranije od dana ispunjenja uvjeta.

Članak 60.

\(1\) Osiguranik iz članka 30. ovoga Zakona koji nije uplatio doprinose
za mirovinsko osiguranje za čitavo razdoblje provedeno u osiguranju može
ostvariti pravo na invalidsku mirovinu iz članka 55. ili članka 57.
ovoga Zakona ako ispunjava uvjete za stjecanje prava na invalidsku
mirovinu na temelju staža osiguranja za koji je uplaćen doprinos, a
ostvarivanjem prava na mirovinu ne prestaje obveza plaćanja dospjelih
doprinosa za razdoblje za koje doprinos nije uplaćen.

\(2\) Osiguranik kod kojega je djelomični ili potpuni gubitak radne
sposobnosti nastao kao posljedica radnje za koju je pravomoćnom presudom
osuđen za kaznena djela protiv Republike Hrvatske, kaznena djela protiv
radnih odnosa i socijalnog osiguranja i kaznena djela protiv čovječnosti
i ljudskog dostojanstva prema Kaznenom zakonu (»Narodne novine«, br.
125/11., 144/12., 56/15., 61/15., 101/17., 118/18., 126/19., 84/21.,
114/22., 114/23. i 36/24.), kao i za kaznena djela protiv Republike
Hrvatske i kaznena djela protiv vrijednosti zaštićenih međunarodnim
pravom prema Kaznenom zakonu (»Narodne novine«, br. 110/97., 27/98.,
50/00. -- Odluka Ustavnog suda Republike Hrvatske, 129/00., 51/01.,
111/03., 190/03. -- Odluka Ustavnog suda Republike Hrvatske, 105/04.,
84/05., 71/06., 110/07., 152/08., 57/11. i 77/11. -- Odluka Ustavnog
suda Republike Hrvatske) ne stječe odnosno gubi pravo na invalidsku
mirovinu ostvarenu na temelju djelomičnog odnosno potpunog gubitka radne
sposobnosti s prvim danom idućeg mjeseca od mjeseca u kojem je presuda
donesena u kaznenom postupku postala pravomoćna.

\(3\) Ako u slučaju iz stavka 2. ovoga članka postoji pravo članova
obitelji osiguranika na uzdržavanje od osiguranika, njegova će se
invalidska mirovina isplaćivati tim članovima obitelji u visini
obiteljske mirovine.

Članak 61.

\(1\) Ako u stanju radne sposobnosti odnosno preostale radne sposobnosti
nastanu promjene zbog kojih se prema ovome Zakonu utvrđeno pravo mijenja
ili zbog kojih nastanu uvjeti za stjecanje prava na osnovi potpunog
gubitka radne sposobnosti, pravo se mijenja odnosno stječe se novo pravo
od dana nastanka promjena u stanju radne sposobnosti.

\(2\) Ako u stanju smanjene radne sposobnosti i preostale radne
sposobnosti nastanu promjene zbog kojih se prema ovome Zakonu utvrđeno
pravo gubi, ukida se rješenje o priznanju prava od dana nastale
promjene.

\(3\) Ako korisnik invalidske mirovine zbog djelomičnog gubitka radne
sposobnosti, odnosno profesionalne nesposobnosti za rad prema stavku 1.
ovoga članka stekne pravo na invalidsku mirovinu zbog potpunog gubitka
radne sposobnosti, a svota priznate invalidske mirovine zbog potpunog
gubitka radne sposobnosti manja je od ranije ostvarene mirovine, i dalje
mu pripada isplata ranije ostvarene mirovine kao povoljnije, a sve druge
pravne posljedice vežu se uz ostvarenu invalidsku mirovinu zbog potpunog
gubitka radne sposobnosti.

##### ODJELJAK C NAKNADA ZBOG TJELESNOG OŠTEĆENJA

Članak 62.

\(1\) Tjelesno oštećenje postoji kada kod osiguranika nastane gubitak,
značajnije oštećenje ili znatnija onesposobljenost pojedinog organa ili
dijelova tijela, što otežava normalnu aktivnost organizma i zahtijeva
veće napore u obavljanju životnih potreba, bez obzira na to uzrokuje li
ono ili ne uzrokuje smanjenje ili gubitak radne sposobnosti osiguranika.

\(2\) Pravo na naknadu zbog tjelesnog oštećenja stječe osiguranik kod
kojega tjelesno oštećenje od najmanje 30 % nastane kao posljedica
ozljede na radu ili profesionalne bolesti.

\(3\) Vrste tjelesnih oštećenja i postoci tih oštećenja, na osnovi kojih
se stječe pravo na naknadu zbog tjelesnog oštećenja, utvrđuju se
posebnim propisom.

\(4\) Osiguranik ima pravo na naknadu od dana nastanka tjelesnog
oštećenja ako je zahtjev za ostvarivanje prava podnesen u roku od šest
mjeseci od toga dana, a ako je zahtjev podnesen nakon isteka navedenog
roka, osiguranik ima pravo na naknadu od prvoga dana idućeg mjeseca
nakon podnošenja zahtjeva i za šest mjeseci unatrag.

\(5\) Osiguranik koji za isto tjelesno oštećenje stekne pravo na naknadu
prema ovome Zakonu i pravo na naknadu prema drugim propisima može
koristiti samo jedno od tih prava, prema vlastitom izboru.

Članak 63.

\(1\) Naknada zbog tjelesnog oštećenja određuje se ovisno o postotku
tjelesnog oštećenja u odgovarajućem postotku od osnovice i iznosi:

  ------------------------------------------------------------------------
    Tjelesno oštećenje u    Stupanj             Iznos naknade u\
                postotku                      postotku od osnovice
  ---------------------- ------------- -----------------------------------
                   100 %       1                      40 %

                    90 %       2                      36 %

                    80 %       3                      32 %

                    70 %       4                      28 %

                    60 %       5                      24 %

                    50 %       6                      20 %

                    40 %       7                      16 %

                    30 %       8                      12 %
  ------------------------------------------------------------------------

\(2\) Osnovicu za određivanje novčane naknade zbog tjelesnog oštećenja
iz stavka 1. ovoga članka koje je nastalo zbog ozljede na radu ili
profesionalne bolesti odlukom utvrđuje Upravno vijeće Zavoda i usklađuje
na isti način kao mirovine.

#### POGLAVLJE III. PRAVA ČLANOVA OBITELJI

##### ODJELJAK A OBITELJSKA MIROVINA

Članak 64.

\(1\) Članovi obitelji umrlog osiguranika iz članaka 25. i 26. ovoga
Zakona imaju pravo na obiteljsku mirovinu:

1\. ako je osiguranik navršio najmanje pet godina staža osiguranja ili
najmanje deset godina mirovinskog staža

2\. ako je osiguranik ispunjavao uvjete dužine mirovinskog staža za
stjecanje prava na invalidsku mirovinu

3\. ako je osiguranik bio korisnik mirovine iz članka 6. točaka 1. do 7.
ovoga Zakona ili

4\. ako je osiguranik bio korisnik prava na profesionalnu
rehabilitaciju.

\(2\) Ako je smrt osiguranika ili osigurane osobe iz članaka 23. i 24.
ovoga Zakona nastala zbog ozljede na radu ili profesionalne bolesti,
članovi obitelji imaju pravo na obiteljsku mirovinu bez obzira na dužinu
mirovinskog staža osiguranika.

Članak 65.

\(1\) Pravo na obiteljsku mirovinu ne može ostvariti član obitelji koji
je namjerno uzrokovao smrt osiguranika ili korisnika mirovine i za takvo
kazneno djelo je osuđen pravomoćnom presudom na kaznu zatvora.

\(2\) Član obitelji umrlog osiguranika, osigurane osobe ili korisnika
mirovine koji se namjerno onesposobio za rad radi ostvarivanja prava na
obiteljsku mirovinu ne može po toj osnovi steći pravo na obiteljsku
mirovinu.

Članak 66.

\(1\) Bračni drug ima pravo na obiteljsku mirovinu:

1\. ako je do smrti bračnog druga navršio 50 godina života

2\. ako je mlađi od 50 godina života i ako je do smrti bračnog druga kod
njega nastupio potpuni gubitak radne sposobnosti ili je potpuni gubitak
radne sposobnosti nastao u roku od jedne godine nakon smrti bračnog
druga ili

3\. ako je nakon smrti bračnog druga ostalo jedno dijete ili više djece
koja imaju pravo na obiteljsku mirovinu iza smrti roditelja, a
preživjeli bračni drug obavlja roditeljske dužnosti prema toj djeci.

\(2\) Bračni drug koji do smrti bračnog druga nije navršio 50 godina
života, ali je imao navršenih 45 godina života ima pravo na obiteljsku
mirovinu kada navrši 50 godina života.

\(3\) Bračni drug kod kojega tijekom trajanja prava na temelju stavka 1.
točke 3. ovoga članka nastupi potpuni gubitak radne sposobnosti zadržava
pravo na obiteljsku mirovinu.

\(4\) Bračni drug ima pravo na obiteljsku mirovinu prema stavku 1. točki
3. ovoga članka i kada je dijete umrlog bračnog druga rođeno nakon
njegove smrti, i to od dana smrti.

\(5\) Bračni drug koji je tijekom trajanja prava na obiteljsku mirovinu,
stečenog prema stavku 1. točki 3. ovoga članka, navršio 50 godina života
zadržava pravo na obiteljsku mirovinu trajno, a ako bračnom drugu to
pravo prestane prije navršene 50. godine života, ali nakon navršene 45.
godine života, može pravo ponovno ostvariti kada navrši 50 godina
života.

\(6\) Bračni drug koji je do smrti bračnog druga ili prestanka prava na
obiteljsku mirovinu navršio 45 godina života stječe pravo na obiteljsku
mirovinu i prije navršenih 50 godina života ako kod njega nastupi
potpuni gubitak radne sposobnosti.

Članak 67.

\(1\) Pravo na obiteljsku mirovinu, uz uvjete iz članka 66. ovoga
Zakona, ima i razvedeni bračni drug ako mu je sudskom odlukom dosuđeno
pravo na uzdržavanje.

\(2\) Ako pravo na obiteljsku mirovinu imaju bračni drug i razvedeni
bračni drug iz stavka 1. ovoga članka, obiteljska se mirovina određuje u
visini koja pripada za jednog člana obitelji.

Članak 68.

\(1\) Dijete ima pravo na obiteljsku mirovinu nakon smrti roditelja i
može se tim pravom koristiti do navršene 15. godine života, a nakon te
dobi u razdobljima kada nije zaposlen, ali najduže do 18. godine života.

\(2\) Dijete ima pravo na obiteljsku mirovinu i koristiti se tim pravom
nakon navršene 15. godine života ako je u trenutku smrti osiguranika na
redovitom školovanju ili započne takvo školovanje nakon smrti
osiguranika te mu to pravo pripada do kraja redovitog školovanja, ali
najduže do navršene 26. godine života.

\(3\) Ako je redovito školovanje prekinuto zbog bolesti, dijete ima
pravo na obiteljsku mirovinu i koristi se tim pravom za vrijeme bolesti
do navršene 26. godine života, kao i nakon tih godina, ali najviše
onoliko vremena koliko je zbog bolesti izgubljeno za redovito
školovanje, ako je ono nastavljeno prije navršenih 26 godina života.

\(4\) Dijete kod kojega nastupi potpuni gubitak radne sposobnosti prema
članku 43. stavku 4. ovoga Zakona, do dobi iz stavka 1. ovoga članka,
ima pravo na obiteljsku mirovinu.

\(5\) Dijete kod kojega nastupi potpuni gubitak radne sposobnosti nakon
dobi do koje se djeci osigurava pravo na obiteljsku mirovinu iz
stavka 1. ovoga članka, a prije smrti osiguranika ili korisnika prava,
ima pravo na obiteljsku mirovinu ako ga je osiguranik ili korisnik prava
uzdržavao do svoje smrti.

\(6\) Dijete kod kojega tijekom trajanja prava na obiteljsku mirovinu
nastupi potpuni gubitak radne sposobnosti zadržava pravo na obiteljsku
mirovinu.

\(7\) Iznimno od odredbi stavaka 1. do 6. ovoga članka, pravo na
obiteljsku mirovinu nakon smrti roditelja ima i dijete sa statusom osobe
s invaliditetom s preostalom radnom sposobnosti utvrđenom prema
propisima o profesionalnoj rehabilitaciji i zapošljavanju osoba s
invaliditetom, neovisno o tome je li ga osiguranik ili korisnik prava
uzdržavao do svoje smrti.

\(8\) Dijete iz stavka 7. ovoga članka koje prije smrti roditelja stupi
u radni odnos ili počne obavljati djelatnost po osnovi koje postoji
obveza osiguranja prema ovome Zakonu nakon smrti roditelja ima pravo na
obiteljsku mirovinu.

\(9\) Djetetu iz stavka 7. ovoga članka koje se zaposli dulje od
polovice punog radnog vremena ili počne obavljati djelatnost kao osoba s
invaliditetom s preostalom radnom sposobnosti po osnovi koje postoji
obveza na mirovinsko osiguranje prema ovome Zakonu isplata obiteljske
mirovine se obustavlja, a ponovno se uspostavlja isplata mirovine nakon
prestanka obveznog osiguranja.

\(10\) Dijete iz stavaka 4. i 5. ovoga članka koje je ostvarilo
obiteljsku mirovinu na temelju potpunog gubitka radne sposobnosti prema
članku 43. stavku 4. ovoga Zakona ne gubi pravo na obiteljsku mirovinu
ako se zaposli ili počne obavljati djelatnost po osnovi koje postoji
obveza osiguranja prema ovome Zakonu, ali mu se obustavlja isplata
mirovine za vrijeme zaposlenja od 3,5 sata dnevno ili dulje odnosno za
vrijeme obavljanja djelatnosti.

\(11\) Status djeteta osobe s invaliditetom s preostalom radnom
sposobnošću iz stavka 7. ovoga članka dokazuje se pravomoćnim rješenjem
nadležnog tijela o pravu na osposobljavanje za rad ili rješenjem o pravu
na posebne programe odgoja i obrazovanja prema posebnim propisima.

Članak 69.

Roditelj kojega je osiguranik ili korisnik prava uzdržavao do svoje
smrti ima pravo na obiteljsku mirovinu:

1\. ako je do smrti osiguranika ili korisnika prava navršio 60 godina
života ili

2\. ako je mlađi od 60 godina života, ali je do smrti osiguranika ili
korisnika prava kod njega nastao potpuni gubitak radne sposobnosti.

Članak 70.

\(1\) Član obitelji ima pravo na obiteljsku mirovinu od dana kada su
ispunjeni uvjeti propisani za stjecanje prava na mirovinu ako je zahtjev
za ostvarivanje prava podnesen u roku od šest mjeseci od dana ispunjenja
uvjeta, a ako je zahtjev podnesen nakon isteka roka od šest mjeseci od
dana ispunjenja uvjeta, član obitelji ima pravo na obiteljsku mirovinu
od prvoga dana idućeg mjeseca nakon podnošenja zahtjeva i za šest
mjeseci unatrag.

\(2\) Iznimno od stavka 1. ovoga članka, u slučaju smrti korisnika
mirovine pravo na obiteljsku mirovinu može se steći najranije od prvoga
dana idućeg mjeseca od mjeseca u kojem je korisnik mirovine umro.

\(3\) Članu obitelji kod kojega zbog nastale promjene više ne postoje
uvjeti o kojima ovisi stjecanje i korištenje prava na obiteljsku
mirovinu to pravo prestaje s danom nastanka te promjene, a isplata
mirovine obustavlja se od prvoga dana idućeg mjeseca nakon nastale
promjene.

\(4\) Članu obitelji koji je u trenutku podnošenja zahtjeva i
ostvarivanja prava na obiteljsku mirovinu zaposlen ili obavlja
djelatnost na osnovi koje je osiguran obiteljska mirovina isplaćuje se
od prvoga idućeg dana nakon prestanka zaposlenja odnosno obavljanja
djelatnosti.

\(5\) Članu obitelji koji zahtjev za obiteljsku mirovinu podnese nakon
prestanka zaposlenja ili obavljanja djelatnosti na temelju koje je bio
osiguran obiteljska mirovina koja mu pripada unatrag, prema stavku 1.
ovoga članka, ne isplaćuje se za ono razdoblje u kojem je bio zaposlen
ili obavljao djelatnost na temelju koje je bio osiguran.

\(6\) Kada netko od članova obitelji podnese zahtjev za ostvarivanje
prava na obiteljsku mirovinu poslije drugih članova obitelji koji su već
prije ostvarili pravo na mirovinu, određuje se nova obiteljska mirovina
i isplaćuje od prvoga dana idućeg mjeseca nakon podnošenja zahtjeva.

Članak 71.

\(1\) Ako obiteljsku mirovinu koriste dva ili više članova obitelji pa
nekom od njih prestane pravo na mirovinu, ostalim članovima koji imaju
pravo na obiteljsku mirovinu ponovno se određuje visina mirovine od dana
od kojega je nekom od korisnika prestalo pravo na mirovinu, a ponovno
određena mirovina isplaćuje se počevši od prvoga dana idućeg mjeseca
nakon nastale promjene.

\(2\) Ako se isplata dijela obiteljske mirovine obustavi, obiteljska se
mirovina ponovno ne određuje za razdoblje dok te okolnosti traju.

\(3\) Kada se bračnom drugu zbog zaposlenja odnosno obavljanja
djelatnosti ili korištenja starosne mirovine, prijevremene starosne
mirovine ili invalidske mirovine ne isplaćuje obiteljska mirovina koja
mu pripada, ostalim se članovima obiteljska mirovina ponovno određuje
kao da bračni drug nema pravo na obiteljsku mirovinu i tako određena
mirovina isplaćuje se dok traje obustava isplate dijela mirovine koji
pripada bračnom drugu.

\(4\) Odredba stavka 3. ovoga članka primjenjuje se i kada obiteljska
mirovina pripada bračnom drugu i razvedenom bračnom drugu, ako se samo
jednom od njih obustavlja isplata pripadajućeg dijela mirovina.

Članak 72.

\(1\) Ako pravo na obiteljsku mirovinu ima samo bračni drug i djeca
osiguranika, ili samo roditelji osiguranika ili samo druga djeca bez
roditelja, a neki od njih žive odvojeno odnosno u odvojenom kućanstvu,
ukupna se svota obiteljske mirovine dijeli na jednake dijelove te se
svakom članu obitelji isplaćuje pripadajući dio mirovine.

\(2\) Ako pravo na obiteljsku mirovinu ima bračni drug, djeca i
roditelji osiguranika, a neki od njih žive odvojeno odnosno u odvojenom
kućanstvu, ukupna svota obiteljske mirovine prethodno se podijeli na dio
koji pripada bračnom drugu i djeci osiguranika i na dio koji pripada
roditeljima osiguranika, a onda se svaki od tih dijelova dijeli na
jednake dijelove te se svakom članu obitelji isplaćuje pripadajući dio
mirovine.

\(3\) Ako pravo na obiteljsku mirovinu ima bračni drug, djeca ili
roditelji osiguranika i druga djeca bez roditelja, a neki od njih žive
odvojeno odnosno u odvojenom kućanstvu, ukupna svota obiteljske mirovine
prethodno se podijeli na dio koji pripada bračnom drugu, djeci ili
roditeljima osiguranika i na dio koji pripada drugoj djeci bez
roditelja, a onda se svaki od tih dijelova dijeli na jednake dijelove te
se svakom članu obitelji isplaćuje pripadajući dio mirovine.

\(4\) Obiteljska mirovina se dijeli, prema stavcima 1. do 3. ovoga
članka, i u slučaju kada se nekome od korisnika privremeno obustavi
isplata obiteljske mirovine koja mu pripada, ako se obiteljska mirovina
ponovno ne određuje prema članku 70. ovoga Zakona.

\(5\) Kada pravo na obiteljsku mirovinu ima samo dijete, odnosno samo
djeca, nakon smrti obaju roditelja, iznimno od članka 99. ovoga Zakona,
djetetu, odnosno djeci određuje se i isplaćuje obiteljska mirovina po
svakome od roditelja.

Članak 73.

\(1\) Stupanjem u brak odnosno postojanjem izvanbračne zajednice pravo
na obiteljsku mirovinu gube:

1\. bračni drug mlađi od 50 godina života, osim ako to pravo ima zbog
potpunog gubitka radne sposobnosti

2\. djeca osiguranika, braća, sestre i druga djeca bez roditelja, osim
djece koja to pravo imaju zbog potpunog gubitka radne sposobnosti i
djece koja se nalaze na redovitom školovanju te djece sa statusom osobe
s invaliditetom s preostalom radnom sposobnosti utvrđenom prema
propisima o profesionalnoj rehabilitaciji i zapošljavanju osoba s
invaliditetom iz članka 68. stavka 7. ovoga Zakona.

\(2\) Bračnom drugu koji je stupanjem u novi brak ili postojanjem nove
izvanbračne zajednice izgubio pravo na obiteljsku mirovinu, a po bračnom
odnosno izvanbračnom drugu iz novoga braka ili nove izvanbračne
zajednice nije ostvario obiteljsku mirovinu, uspostavlja se pravo na
prijašnju obiteljsku mirovinu, uz uvjet da u trenutku prestanka novog
braka ili nove izvanbračne zajednice ima dijete iz prijašnjeg braka ili
izvanbračne zajednice koje se koristi obiteljskom mirovinom i da prema
tom djetetu obavlja roditeljske dužnosti.

\(3\) Pravo na obiteljsku mirovinu koju je dijete ostvarilo po biološkim
roditeljima prestaje s danom posvojenja djeteta određenog pravomoćnim
rješenjem Hrvatskog zavoda za socijalni rad, kojim je zasnovano
posvojenje djeteta, osim ako posebnim zakonom nije drukčije određeno.

Članak 74.

Odredbe ovoga Zakona o stjecanju, određivanju, korištenju, ponovnom
određivanju i gubitku prava na obiteljsku mirovinu odgovarajuće se
primjenjuju na izvanbračnog druga, razvedenog bračnog druga s pravom na
uzdržavanje, bivšeg izvanbračnog druga s pravom na uzdržavanje i na
osigurane članove obitelji iz članka 26. ovoga Zakona.

##### ODJELJAK B DIO OBITELJSKE MIROVINE

Članak 75.

\(1\) Bračni drug koji je korisnik starosne, prijevremene starosne ili
invalidske mirovine i ispunjava uvjete za stjecanje prava na obiteljsku
mirovinu prema općem ili posebnom propisu može, iznimno od članka 99.
ovoga Zakona, koristiti i dio obiteljske mirovine.

\(2\) Korisniku iz stavka 1. ovoga članka dio obiteljske mirovine uz
starosnu, prijevremenu starosnu ili invalidsku mirovinu može se
isplaćivati pod sljedećim uvjetima:

1\. ako je jedini korisnik obiteljske mirovine

2\. ako je navršio 65 godina života i

3\. ako mu ukupna svota mirovina iz obveznog mirovinskog osiguranja u
Republici Hrvatskoj ne prelazi iznos od 80 aktualnih vrijednosti
mirovine.

\(3\) Dio obiteljske mirovine određuje se u iznosu od 27 % od
pripadajuće svote obiteljske mirovine određene za jednog člana obitelji.

\(4\) Ako je dio obiteljske mirovine određen prema stavku 3. ovoga
članka niži od iznosa tri aktualne vrijednosti mirovine, isplaćivat će
se iznos od tri aktualne vrijednosti mirovine, ali ne više od 50 %
pripadajuće svote obiteljske mirovine.

\(5\) Ako zbrojene mirovine iz stavka 2. točke 3. i stavka 3. ovoga
članka iznose više od 80 aktualnih vrijednosti mirovine, dio obiteljske
mirovine isplaćivat će se u visini razlike do 80 aktualnih vrijednosti
mirovine.

\(6\) Ako je korisniku iz stavka 1. ovoga članka obiteljska mirovina
određena u visini najniže odnosno najviše mirovine, dio obiteljske
mirovine iz stavka 3. ovoga članka određuje se od najniže odnosno
najviše mirovine, pod uvjetima i na način propisanim ovim člankom.

\(7\) Iznimno od odredbe stavka 2. točke 1. ovoga članka, kada je
preostalim članovima obitelji umrlog osiguranika obiteljska mirovina
priznata zbog potpunog gubitka radne sposobnosti, odnosno opće
nesposobnosti za rad, ili djetetu sa statusom osobe s invaliditetom na
temelju članka 68. stavka 7. ovoga Zakona, korisnik iz stavka 1. ovoga
članka može ostvariti pravo na dio obiteljske mirovine ako ispunjava
uvjete propisane stavkom 2. točkama 2. i 3. ovoga članka i ako nema
drugih članova obitelji koji pravo na obiteljsku mirovinu koriste po
drugim osnovama.

\(8\) Na određivanje dijela obiteljske mirovine ostvarene prema stavku
7. ovoga članka odgovarajuće se primjenjuju odredbe stavaka 3. do 6.
ovoga članka.

Članak 76.

\(1\) Korisnik starosne, prijevremene starosne ili invalidske mirovine
iz članka 75. ovoga Zakona ima pravo na isplatu dijela obiteljske
mirovine od prvog dana idućeg mjeseca nakon podnošenja zahtjeva i za
šest mjeseci unatrag, ali najranije od dana ispunjenja uvjeta za
stjecanje toga prava.

\(2\) Korisniku obiteljske mirovine koji nije ostvario pravo na starosnu
ili prijevremenu starosnu mirovinu pravo na isplatu dijela obiteljske
mirovine odredit će se u skladu sa stavkom 1. ovoga članka nakon
stjecanja prava na starosnu ili prijevremenu starosnu mirovinu, ali
najranije od dana ispunjenja uvjeta.

\(3\) Iznimno od odredbi ovoga članka, korisniku starosne, prijevremene
starosne ili invalidske mirovine iz članka 75. stavka 7. ovoga Zakona
dio obiteljske mirovine određuje se od prvog dana idućeg mjeseca nakon
podnošenja zahtjeva, a preostalim članovima obitelji određuje se
obiteljska mirovina primjenom mirovinskog faktora iz članka 85.
stavka 1. točke 18., odnosno članka 85. stavaka 2. i 3. ovoga Zakona.

Članak 77.

Odredbe članaka 75. i 76. ovoga Zakona na odgovarajući se način
primjenjuju na izvanbračnog druga, razvedenog bračnog druga s pravom na
uzdržavanje, bivšeg izvanbračnog druga s pravom na uzdržavanje, životnog
partnera, bivšeg životnog partnera s pravom na uzdržavanje, neformalnog
životnog partnera i bivšeg neformalnog životnog partnera s pravom na
uzdržavanje.

#### POGLAVLJE IV. ODREĐIVANJE MIROVINE

Članak 78.

\(1\) Svota mirovine računa se tako da se osobni bodovi pomnože s
mirovinskim faktorom i aktualnom vrijednošću mirovine iz članka 86.
ovoga Zakona.

\(2\) U svotu mirovine određenu prema stavku 1. ovoga članka uračunava
se dodatak na mirovinu određen na način i pod uvjetima prema propisu
kojim se uređuje dodatak na mirovinu.

Članak 79.

\(1\) Vrijednosni bodovi utvrđuju se na temelju plaća i osnovica
osiguranja ostvarenih od 1. siječnja 1970. tako da se plaća, odnosno
osnovica osiguranja utvrđena za svaku kalendarsku godinu podijeli s
prosječnom godišnjom plaćom svih zaposlenih u Republici Hrvatskoj za
istu kalendarsku godinu.

\(2\) Pri utvrđivanju vrijednosnih bodova plaće ili osnovice koje su u
brutoiznosu dijele se s prosječnom brutoplaćom, a ako su u netoiznosu, s
prosječnom netoplaćom.

\(3\) Za utvrđivanje vrijednosnih bodova za kalendarske godine, počevši
od 1. siječnja 2003., u kojima je osiguranik ostvario plaću, odnosno
osnovicu veću od najviše godišnje osnovice za obračunavanje doprinosa
prema propisima o doprinosima za obvezna osiguranja, uzima se najviša
godišnja osnovica za godinu za koju se utvrđuju vrijednosni bodovi
razmjerno stažu osiguranja ostvarenom u toj godini.

\(4\) Iznimno od stavka 3. ovoga članka, za kalendarske godine, počevši
od 1. siječnja 2009., za koje je osiguranik uz plaću, odnosno osnovicu
ostvario i ostale primitke uz plaću prema kojima se utvrđuje obveza
doprinosa, za utvrđivanje vrijednosnih bodova uzima se osnovica prema
kojoj su obračunani doprinosi za mirovinsko osiguranje, ali najviše do
iznosa najviše godišnje osnovice propisane za tu godinu, bez obzira na
ostvareni staž osiguranja u toj godini.

\(5\) Za utvrđivanje vrijednosnih bodova za staž osiguranja navršen
prema članku 169. stavku 2. ovoga Zakona, uz plaću ostvarenu u odnosnoj
kalendarskoj godini, uzima se i osnovica za obračun i plaćanje doprinosa
za mirovinsko osiguranje razmjerno stažu osiguranja ostvarenom prema toj
odredbi, a za utvrđivanje vrijednosnih bodova za staž osiguranja
korisnika iz članka 31. stavka 6. ovoga Zakona za razdoblje do punog
radnog vremena za te korisnike uzima se osnovica za obračun i plaćanje
doprinosa za mirovinsko osiguranje razmjerno stažu osiguranja ostvarenom
za te korisnike prema toj odredbi.

\(6\) Vrijednosni bodovi iz stavka 1. ovoga članka utvrđuju se i na
temelju drugih dohodaka na koje su plaćeni doprinosi za obvezno
mirovinsko osiguranje.

\(7\) Za razdoblja mirovinskog staža navršenog do 31. prosinca 1969.,
kao i za razdoblja mirovinskog staža navršenog od 1. siječnja 1970. u
kojima nije ostvarena plaća, odnosno osnovica osiguranja ili ne postoje
podaci o plaći, odnosno osnovici osiguranja, kao i za razdoblja u kojima
su osiguranici dok su imali status prognanika imali pravo na minimalnu
plaću uzimaju se prosječni vrijednosni bodovi.

\(8\) Za utvrđivanje vrijednosnih bodova hrvatskom državljaninu za
razdoblja staža osiguranja navršenog do 8. listopada 1991. prema
prijašnjim propisima kojima su bila uređena prava vojnih osiguranika
uzimaju se plaće ostvarene u bivšoj JNA u iznosu od 63,22 %.

\(9\) Prosječni vrijednosni bodovi utvrđuju se tako da se zbroj
vrijednosnih bodova iz stavaka 1. i 3. do 7. ovoga članka i članaka 80.,
81. i 82. ovoga Zakona podijeli s razdobljem za koje su obračunani.

\(10\) Osiguraniku kojem se ne mogu utvrditi vrijednosni bodovi ni za
jednu kalendarsku godinu od 1. siječnja 1970. zbog toga što osiguranik
nakon toga dana nije bio osiguran ili za razdoblja nakon toga dana nema
podataka o plaći, odnosno osnovici osiguranja, vrijednosni bodovi će se
utvrditi tako da će se za svaku godinu mirovinskog staža uzeti jedan
vrijednosni bod.

\(11\) Plaća ostvarena za godinu u kojoj se ostvaruje pravo na mirovinu
ne uzima se za utvrđivanje vrijednosnih bodova, već se za tu godinu
uzimaju prosječni vrijednosni bodovi iz stavka 9. ovoga članka,
razmjerno stažu osiguranja u toj godini.

\(12\) Kada je ukupni mirovinski staž navršen u godinama, mjesecima i
danima, tada se ukupni mirovinski staž računa tako da se za svaki
dodatni mjesec navršenoga staža punim godinama dodaje po 0,0834, a za
svaki dodatni dan po 0,00274.

Članak 80.

\(1\) Osiguraniku, odnosno korisniku mirovine koji je pravomoćnom
sudskom presudom, sudskom nagodbom ili izvansudskom nagodbom potvrđenom
kod javnog bilježnika ostvario pravo na plaću vrijednosni bodovi
utvrđuju se na temelju isplaćenih plaća koje bi pripadale na osnovi
zakona, ugovora o radu, kolektivnog ugovora ili pravilnika o radu u
odgovarajućem razdoblju, bez kamata po toj osnovi.

\(2\) Odredba stavka 1. ovoga članka primjenjuje se za razdoblje na koje
se odnosi pravomoćna sudska presuda odnosno sudska ili izvansudska
nagodba.

Članak 81.

\(1\) Za razdoblja staža osiguranja navršenog od 1. siječnja 1970. do
31. prosinca 1998. u kojima su ostvarene naknade plaće prema propisima o
mirovinskom i invalidskom osiguranju za izračun vrijednosnih bodova
uzimaju se osnovice od kojih su određene te naknade plaće, a u slučaju
naknade plaće zbog manje plaće na drugom poslu za izračun se uzima
ostvarena naknada.

\(2\) Za razdoblja staža osiguranja od 1. siječnja 1999. u kojima je
ostvarena naknada plaće u vezi s pravom na profesionalnu rehabilitaciju
za izračun vrijednosnih bodova uzima se ostvarena naknada plaće.

Članak 82.

\(1\) Kada je osiguranik tijekom kalendarske godine ostvario naknadu
plaće prema kojoj je propisana obveza obračunavanja doprinosa prema
propisima o doprinosima za obvezna osiguranja, za izračun vrijednosnih
bodova uzima se iznos naknade, odnosno osnovice prema kojoj su
obračunani doprinosi.

\(2\) Iznimno od odredbe stavka 1. ovoga članka, kada je osiguranik
ostvario naknadu plaće zbog privremene nesposobnosti odnosno
spriječenosti za rad prema propisima o zdravstvenom osiguranju u
razdoblju do 31. prosinca 1998., za to razdoblje uzimaju se prosječni
vrijednosni bodovi iz razdoblja u kojem je osiguranik ostvario plaću,
odnosno osnovicu osiguranja.

Članak 83.

\(1\) Polazni faktor ovisi o dobi osiguranika na dan stjecanja prava na
mirovinu i određuje u kojem se opsegu uzimaju vrijednosni bodovi pri
određivanju mirovine.

\(2\) Vrijednosni bodovi uzimaju se u punom opsegu, odnosno polazni
faktor iznosi 1,0 za određivanje:

1\. invalidske mirovine

2\. privremene invalidske mirovine

3\. obiteljske mirovine nakon smrti osiguranika

4\. starosne mirovine

5\. starosne mirovine za dugogodišnjeg osiguranika

6\. prijevremene starosne mirovine zbog stečaja poslodavca.

\(3\) Polazni faktor za određivanje prijevremene starosne mirovine
određuje se tako da se polazni faktor iz stavka 2. ovoga članka smanjuje
za 0,2 % za svaki mjesec ranijeg odlaska u mirovinu prije navršene dobi
osiguranika propisane za stjecanje prava na starosnu mirovinu.

\(4\) Polazni faktor za određivanje starosne mirovine osiguranika koji
prvi put stječe mirovinu nakon navršene starosne dobi propisane za
stjecanje prava na starosnu mirovinu prema ovome Zakonu utvrđuje se tako
da se polazni faktor iz stavka 2. ovoga članka povećava za 0,45 % po
mjesecu za svaki mjesec nakon navršenih godina života osiguranika
propisanih za stjecanje prava na starosnu mirovinu.

\(5\) Polazni faktor za određivanje starosne mirovine za dugogodišnjeg
osiguranika koji prvi put stječe mirovinu prema ovom Zakonu nakon
navršene 60. godine života i ima 41 godinu staža osiguranja u efektivnom
trajanju utvrđuje se tako da se polazni faktor iz stavka 2. ovoga članka
povećava za 0,15 % po mjesecu za svaki mjesec nakon navršenih godina
života propisanih za stjecanje prava na tu mirovinu.

\(6\) Polazni faktor za određivanje starosne mirovine za osiguranika
koji prvi put stječe mirovinu i koji je navršio 41 godinu staža
osiguranja u efektivnom trajanju prije navršene starosne dobi propisane
za stjecanje prava na starosnu mirovinu prema ovome Zakonu utvrđuje se
tako da se polazni faktor iz stavka 2. ovoga članka povećava za 0,15 %
po mjesecu za svaki mjesec nakon navršenih godina života propisanih za
stjecanje prava na starosnu mirovinu za dugogodišnjeg osiguranika, a
nakon navršenih godina života propisanih za stjecanje prava na starosnu
mirovinu povećava se za 0,45 % po mjesecu za svaki mjesec nakon
navršenih godina života propisanih za stjecanje prava na starosnu
mirovinu.

\(7\) Za određivanje obiteljske mirovine osiguranika koji je umro nakon
navršene starosne dobi propisane za stjecanje prava na starosnu mirovinu
prema ovome Zakonu, a nije stekao mirovinu primjenjuje se polazni faktor
iz stavka 4. ovoga članka.

\(8\) Za određivanje obiteljske mirovine nakon smrti osiguranika koji je
umro nakon navršene 60. godine života i ima 41 godinu staža osiguranja u
efektivnom trajanju i nije stekao mirovinu primjenjuju se na
odgovarajući način stavci 5. i 6. ovoga članka.

\(9\) Korisniku prijevremene starosne mirovine, starosne mirovine i
starosne mirovine za dugogodišnjeg osiguranika kojima je mirovina
određena primjenom polaznog faktora manjeg od 1,0 Zavod će po službenoj
dužnosti odrediti prijevremenu starosnu mirovinu, starosnu mirovinu i
starosnu mirovinu za dugogodišnjeg osiguranika bez smanjenja polaznog
faktora iz stavka 3. ovoga članka od prvog dana idućeg mjeseca u kojem
je korisnik navršio 70 godina života.

\(10\) Odredba stavka 9. ovoga članka odgovarajuće se primjenjuje i na
korisnika mirovine ostvarene i/ili određene prema posebnom propisu.

Članak 84.

\(1\) Osobni bodovi za određivanje mirovine računaju se tako da se
prosječni vrijednosni bodovi iz članka 79. stavka 9. ovoga Zakona
pomnože s ukupnim mirovinskim stažem i polaznim faktorom.

\(2\) Osnovica za utvrđivanje osobnih bodova za određivanje starosne
mirovine, starosne mirovine za dugogodišnjeg osiguranika, prijevremene
starosne mirovine, invalidske mirovine i privremene invalidske mirovine
su vrijednosni bodovi osiguranika, a za određivanje obiteljske mirovine
osnovica su vrijednosni bodovi umrlog osiguranika.

\(3\) Pri određivanju osobnih bodova osiguranika za određivanje
invalidske mirovine, ako je djelomični ili potpuni gubitak radne
sposobnosti uzrokovan ozljedom na radu ili profesionalnom bolešću,
uzimaju se vrijednosni bodovi najmanje za 40 godina mirovinskog staža, a
ako je djelomični ili potpuni gubitak radne sposobnosti uzrokovan
bolešću ili ozljedom izvan rada, uzimaju se vrijednosni bodovi najmanje
za 21 godinu mirovinskog staža.

\(4\) Ako je djelomični ili potpuni gubitak radne sposobnosti, na osnovi
kojeg osiguranik stječe pravo na invalidsku mirovinu, uzrokovan
djelomično ozljedom na radu ili profesionalnom bolešću, a djelomično
bolešću ili ozljedom izvan rada, invalidska mirovina odredit će se kao
jedna mirovina od zbroja osobnih bodova izračunanih razmjerno postotku
utjecaja pojedinih uzroka na djelomični ili potpuni gubitak radne
sposobnosti.

\(5\) Pri određivanju osobnih bodova umrlog osiguranika, za određivanje
obiteljske mirovine uzimaju se vrijednosni bodovi najmanje za 21 godinu
mirovinskog staža, a ako je smrt osiguranika uzrokovana ozljedom na radu
ili profesionalnom bolešću, pri određivanju osobnih bodova umrlog
osiguranika za određivanje obiteljske mirovine uzimaju se vrijednosni
bodovi najmanje za 40 godina mirovinskog staža.

\(6\) Ako je osiguranik umro kao korisnik invalidske mirovine zbog
djelomičnog gubitka radne sposobnosti, odnosno profesionalne
nesposobnosti za rad, koja mu je isplaćivana za vrijeme zaposlenja,
odnosno obavljanja samostalne djelatnosti prema članku 85. stavku 1.
točkama 15., 16. i 17. ovoga Zakona, osobni bodovi umrlog osiguranika
odredit će se tako da će se uzeti u obzir i vrijednosni bodovi za staž
osiguranja nakon nastanka djelomičnog gubitka radne sposobnosti, odnosno
profesionalne nesposobnosti za rad.

\(7\) Nakon smrti korisnika mirovine obiteljska mirovina odredit će se
na temelju osobnih bodova korisnika mirovine u trenutku smrti, uz
primjenu mirovinskog faktora iz članka 85. stavka 1. točke 18. ovoga
Zakona, ako ovim Zakonom nije drukčije određeno.

Članak 85.

\(1\) Mirovinski faktor iznosi za:

  ------------------------------------------------------------------------
  1\. starosnu mirovinu                                                1,0
  --------------------------------------------------------------- --------
  2\. starosnu mirovinu koja se isplaćuje za vrijeme zaposlenja        1,0
  do polovice punog radnog vremena                                

  3\. starosnu mirovinu korisnika s navršenih 65 godina života         0,5
  koja se isplaćuje za vrijeme zaposlenja duljeg od polovice      
  punog radnog vremena, odnosno za vrijeme obavljanja obrta ili   
  samostalne djelatnosti                                          

  4\. starosnu mirovinu stečenu prema posebnom propisu o pravima       1,0
  iz mirovinskog osiguranja djelatnih vojnih osoba, policijskih   
  službenika i ovlaštenih službenih osoba, prijašnjim propisima o 
  pravima iz mirovinskog i invalidskog osiguranja vojnih          
  osiguranika, o službi u Oružanim snagama Republike Hrvatske, o  
  pravima djelatnika unutarnjih poslova, o pravima djelatnika na  
  izvršenju sankcija izrečenih za kaznena djela, privrednih       
  prijestupa i prekršaja ili propisu o posebnim pravima iz        
  mirovinskog osiguranja zaposlenika na poslovima razminiranja i  
  propisu o pravima profesionalnih vatrogasaca, koja se isplaćuje 
  za vrijeme zaposlenja do polovice punog radnog vremena          

  5\. starosnu mirovinu stečenu prema posebnom propisu o pravima       0,5
  iz mirovinskog osiguranja djelatnih vojnih osoba, policijskih   
  službenika i ovlaštenih službenih osoba, prijašnjim propisima o 
  pravima iz mirovinskog i invalidskog osiguranja vojnih          
  osiguranika, o službi u Oružanim snagama Republike Hrvatske, o  
  pravima djelatnika unutarnjih poslova, o pravima djelatnika na  
  izvršenju sankcija izrečenih za kaznena djela, privrednih       
  prijestupa i prekršaja ili propisu o posebnim pravima iz        
  mirovinskog osiguranja zaposlenika na poslovima razminiranja i  
  propisu o pravima profesionalnih vatrogasaca, koja se isplaćuje 
  za vrijeme zaposlenja duljeg od polovice punog radnog vremena   

  6\. starosnu mirovinu za dugogodišnjeg osiguranika                   1,0

  7\. starosnu mirovinu za dugogodišnjeg osiguranika koja se           1,0
  isplaćuje za vrijeme zaposlenja do polovice punog radnog        
  vremena                                                         

  8\. starosnu mirovinu za dugogodišnjeg osiguranika korisnika s       0,5
  navršenih 65 godina života koja se isplaćuje za vrijeme         
  zaposlenja duljeg od polovice punog radnog vremena, odnosno za  
  vrijeme obavljanja obrta ili samostalne djelatnosti             

  9\. prijevremenu starosnu mirovinu                                   1,0

  10\. prijevremenu starosnu mirovinu koja se isplaćuje za             1,0
  vrijeme zaposlenja do polovice punog radnog vremena             

  11\. prijevremenu starosnu mirovinu korisnika s navršenih 65         0,5
  godina života koja se isplaćuje za vrijeme zaposlenja duljeg od 
  polovice punog radnog vremena, odnosno za vrijeme obavljanja    
  obrta ili samostalne djelatnosti                                

  12\. privremenu invalidsku mirovinu koja se isplaćuje za             0,9
  vrijeme nezaposlenosti                                          

  13\. invalidsku mirovinu zbog potpunog gubitka radne                 1,1
  sposobnosti i invalidsku mirovinu prevedenu u starosnu mirovinu 

  14\. invalidsku mirovinu zbog potpunog gubitka radne                 1,1
  sposobnosti i invalidsku mirovinu prevedenu u starosnu mirovinu 
  koja se isplaćuje za vrijeme zaposlenja na manje od 3,5 sati    
  dnevno                                                          

  15\. invalidsku mirovinu zbog djelomičnog gubitka radne              0,9
  sposobnosti koja se isplaćuje osiguraniku za vrijeme            
  nezaposlenosti i zaposlenja do polovice punog radnog vremena    

  16\. invalidsku mirovinu zbog djelomičnog gubitka radne              0,5
  sposobnosti koja se isplaćuje osiguraniku za vrijeme zaposlenja 
  u trajanju duljem od polovice punog radnog vremena, odnosno     
  obavljanja samostalne djelatnosti, ako je uzrok bolest ili      
  ozljeda izvan rada                                              

  17\. invalidsku mirovinu ostvarenu zbog djelomičnog gubitka       0,6667
  radne sposobnosti uzrokovane ozljedom na radu ili               
  profesionalnom bolešću koja se isplaćuje osiguraniku za vrijeme 
  zaposlenja u trajanju duljem od polovice punog radnog vremena   
  ili obavljanja samostalne djelatnosti                           

  18\. obiteljsku mirovinu u slučaju ako mirovina pripada samo    
  udovici, odnosno udovcu i djeci osiguranika, ili samo           
  roditeljima, ili braći, sestrama i drugoj djeci bez roditelja   
  uzetoj na uzdržavanje, i to ako mirovinu koristi:               

  a\) jedan član obitelji                                             0,77

  b\) dva člana obitelji                                              0,88

  c\) tri člana obitelji                                               1,0

  d\) četiri i više članova obitelji                                   1,1

  19\. obiteljsku mirovinu u slučaju ako mirovina pripada samo       0,385
  jednom članu obitelji s navršenih 65 godina života koja se      
  isplaćuje za vrijeme zaposlenja duljeg od polovice punog radnog 
  vremena, odnosno za vrijeme obavljanja obrta ili samostalne     
  djelatnosti.                                                    
  ------------------------------------------------------------------------

\(2\) Ako pravo na obiteljsku mirovinu ima bračni drug, djeca i
roditelji osiguranika, mirovinski se faktor određuje tako da se bračnom
drugu i djeci odredi prema stavku 1. točki 18. ovoga članka, a
roditeljima ostatak do 1,1, a u slučaju da bračnom drugu i djeci s
obzirom na njihov broj mirovinski faktor iznosi 1,1, mirovinski faktor
za bračnog druga i djecu iznosi 1,0, a za roditelje 0,1.

\(3\) Ako pravo na obiteljsku mirovinu ima bračni drug, djeca ili
roditelji i drugi članovi obitelji, mirovinski se faktor određuje tako
da se bračnom drugu, djeci ili roditeljima odredi prema stavku 1. točki
18. ovoga članka, a drugim članovima obitelji ostatak do 1,1.

\(4\) Ako pravo na obiteljsku mirovinu ima bračni drug i razvedeni
bračni drug osiguranika, odnosno korisnika mirovine, oboje se, radi
određivanja obiteljske mirovine prema ovome Zakonu, smatraju jednim
članom obitelji pa im se mirovinski faktor određuje za jednog člana
obitelji.

\(5\) Mirovinski faktor za obiteljsku mirovinu koja se isplaćuje za
vrijeme zaposlenja do polovice punog radnog vremena određuje se sukladno
stavku 1. točki 18. odnosno stavcima 2. i 3. ovoga članka.

\(6\) Odredba stavka 1. ovoga članka odgovarajuće se primjenjuje na
mirovine ostvarene prema posebnim propisima, ako je to za korisnika
povoljnije.

Članak 86.

Aktualna vrijednost mirovine je utvrđena svota mirovine za jedan osobni
bod i utvrđuje se za svako polugodište tako da se uskladi po stopi iz
članka 91. stavka 2. ovoga Zakona.

##### ODJELJAK A NAJNIŽA MIROVINA

Članak 87.

\(1\) Osiguraniku koji ostvaruje mirovinu samo prema odredbama ovoga
Zakona, a kojem je mirovina određena prema članku 78. ovoga Zakona manja
od najniže mirovine odredit će se najniža mirovina.

\(2\) Najniža mirovina određuje se za svaku godinu mirovinskog staža u
visini 106 % aktualne vrijednosti mirovine na dan određivanja mirovine.

\(3\) Najniža mirovina korisnika invalidske mirovine, čiji je djelomični
ili potpuni gubitak radne sposobnosti posljedica ozljede na radu ili
profesionalne bolesti, određuje se za 40 godina mirovinskog staža.

\(4\) Najniža mirovina korisnika invalidske mirovine, čiji je djelomični
ili potpuni gubitak radne sposobnosti djelomično posljedica ozljede na
radu ili profesionalne bolesti, a djelomično posljedica bolesti ili
ozljede izvan rada, određuje se od zbroja najnižih mirovina obračunanih
u razmjernom dijelu za slučaj djelomičnog ili potpunog gubitka radne
sposobnosti uzrokovanog ozljedom na radu ili profesionalnom bolešću,
prema stavku 3. ovoga članka, i razmjernom dijelu za slučaj bolesti ili
ozljede izvan rada, prema stavku 2. ovoga članka.

\(5\) Najniža mirovina korisnika obiteljske mirovine nakon smrti
osiguranika, čija je smrt posljedica ozljede na radu ili profesionalne
bolesti, određuje se, prema stavku 2. ovoga članka, za 40 godina
mirovinskog staža.

\(6\) Najniža mirovina određuje se uz primjenu polaznog faktora i
mirovinskog faktora prema ovome Zakonu.

##### ODJELJAK B OSNOVNA MIROVINA

Članak 88.

\(1\) Osiguraniku obvezno osiguranom u obveznom mirovinskom osiguranju
na temelju individualne kapitalizirane štednje, koji se svojom izjavom
Središnjem registru osiguranika u postupku ostvarivanja prava na
starosnu ili prijevremenu starosnu mirovinu opredijelio za ostvarivanje
prava na mirovinu iz obveznog mirovinskog osiguranja na temelju
individualne kapitalizirane štednje, mirovina iz obveznog mirovinskog
osiguranja na temelju generacijske solidarnosti određuje se kao osnovna
mirovina.

\(2\) Osnovna mirovina iz stavka 1. ovoga članka osiguranika koji je
ostvario staž osiguranja do početka primjene obveznog mirovinskog
osiguranja na temelju individualne kapitalizirane štednje sastoji se od
dva dijela, i to dijela mirovine koji mu pripada za mirovinski staž
navršen do tog dana koji se određuje kao da je osiguranik bio osiguran
samo u obveznom mirovinskom osiguranju na temelju generacijske
solidarnosti te dijela mirovine koji mu pripada za mirovinski staž od
toga dana određenog uz primjenu faktora osnovne mirovine iz članka 90.
stavka 1. ovoga Zakona.

\(3\) Osiguraniku iz stavka 1. ovoga članka koji nije ostvario staž
osiguranja do početka primjene obveznog mirovinskog osiguranja na
temelju individualne kapitalizirane štednje osnovna mirovina određuje se
uz primjenu faktora osnovne mirovine iz članka 90. stavka 1. ovoga
Zakona.

\(4\) Članu obitelji osiguranika osiguranog u obveznom mirovinskom
osiguranju na temelju individualne kapitalizirane štednje čija su
sredstva s osobnog računa naslijeđena obiteljska mirovina iz obveznog
mirovinskog osiguranja na temelju generacijske solidarnosti određuje se
kao osnovna mirovina tako da se dio mirovine koji mu pripada za
mirovinski staž ostvaren od početka primjene obveznog mirovinskog
osiguranja na temelju individualne kapitalizirane štednje određuje uz
primjenu faktora osnovne mirovine iz članka 90. stavka 1. ovoga Zakona.

\(5\) Ako korisnik osnovne mirovine čija su kapitalizirana sredstva s
osobnog računa doznačena na račun mirovinskog osiguravajućeg društva ne
potpiše ugovor o mirovini u roku od 12 mjeseci od dana kada su sredstava
doznačena, mirovinsko osiguravajuće društvo prenijet će sredstva u
državni proračun, a nakon prijenosa sredstava mirovina će se ponovno
odrediti s danom ostvarivanja prava kao da je korisnik bio osiguran samo
u obveznom mirovinskom osiguranju na temelju generacijske solidarnosti.

Članak 89.

\(1\) Osiguraniku mlađem od 55 godina života ili osiguranom kraće od
deset godina u obveznom mirovinskom osiguranju na temelju individualne
kapitalizirane štednje kod kojeg je nastao potpuni gubitak radne
sposobnosti invalidska mirovina određuje se kao da je bio osiguran samo
u obveznom mirovinskom osiguranju na temelju generacijske solidarnosti.

\(2\) Osiguraniku osiguranom u obveznom mirovinskom osiguranju na
temelju individualne kapitalizirane štednje mirovina koja se priznaje
i/ili određuje prema posebnim propisima određuje se kao da je bio
osiguran samo u obveznom mirovinskom osiguranju na temelju generacijske
solidarnosti.

\(3\) Članovima obitelji umrlog osiguranika mlađeg od 55 godina života
ili osiguranog kraće od deset godina u obveznom mirovinskom osiguranju
na temelju individualne kapitalizirane štednje određuje se obiteljska
mirovina za ukupni mirovinski staž umrlog osiguranika kao da je
osiguranik bio osiguran samo u obveznom mirovinskom osiguranju na
temelju generacijske solidarnosti.

\(4\) U slučajevima ostvarivanja prava na mirovinu prema stavcima 1., 2.
i 3. ovoga članka Središnji registar osiguranika prenijet će ukupna
kapitalizirana sredstva s osobnog računa člana fonda u državni proračun.

\(5\) Član mirovinskog fonda kod kojega je nastao djelomični gubitak
radne sposobnosti, prema ovom Zakonu ili posebnom propisu, odnosno
profesionalna nesposobnost za rad s pravom na invalidsku mirovinu prema
posebnom propisu ili koji stekne pravo na privremenu invalidsku mirovinu
može ostvariti pravo na mirovinu samo u obveznom mirovinskom osiguranju
na temelju generacijske solidarnosti, a sredstva kapitaliziranih
doprinosa ostaju na osobnom računu člana fonda dok član ne ostvari pravo
na prijevremenu starosnu, starosnu ili invalidsku mirovinu zbog potpunog
gubitka radne sposobnosti.

\(6\) Osiguranik koji pravo na mirovinu ostvaruje prema posebnom propisu
kojim se uređuju prava iz mirovinskog osiguranja djelatnih vojnih osoba,
policijskih službenika i ovlaštenih službenih osoba ili mu se mirovina
određuje prema tom propisu, a koji u roku do 31. listopada 2015. nije
izvršio izbor ostanka u obveznom mirovinskom osiguranju individualne
kapitalizirane štednje, ostvaruje pravo na mirovinu kao da je bio
osiguran samo u obveznom mirovinskom osiguranju generacijske
solidarnosti.

Članak 90.

\(1\) Osobni bodovi za osnovnu mirovinu odnosno dio osnovne mirovine
određuju se tako da se osobni bodovi određeni na temelju mirovinskog
staža navršenog od početka osiguranja u obveznom mirovinskom osiguranju
na temelju individualne kapitalizirane štednje pomnože s faktorom
osnovne mirovine određenim za kalendarsku godinu u kojoj osiguranik
stječe pravo na mirovinu.

\(2\) Faktor osnovne mirovine iz stavka 1. ovoga članka određuje se 1.
siječnja svake godine u visini prosjeka udjela stope doprinosa za
obvezno mirovinsko osiguranje na temelju generacijske solidarnosti
propisane za osiguranike osigurane u oba obvezna mirovinska osiguranja u
ukupnoj stopi doprinosa za mirovinsko osiguranje u razdoblju od 1.
siječnja 2002. do tekuće godine.

\(3\) Faktor osnovne mirovine primjenjuje se i na najnižu mirovinu i
najvišu mirovinu određenu na temelju mirovinskog staža navršenog od
početka osiguranja u obveznom mirovinskom osiguranju na temelju
individualne kapitalizirane štednje, a na temelju mirovinskog staža
ostvarenog do toga dana najniža mirovina i najviša mirovina određuju se
kao da je osiguranik bio osiguran samo u obveznom mirovinskom osiguranju
na temelju generacijske solidarnosti.

\(4\) Faktor osnovne mirovine iz stavka 2. ovoga članka odlukom utvrđuje
Upravno vijeće Zavoda.

##### ODJELJAK C USKLAĐIVANJE MIROVINA

Članak 91.

\(1\) Zavod po službenoj dužnosti usklađuje mirovine od 1. siječnja i
od 1. srpnja svake kalendarske godine prema novoj aktualnoj vrijednosti
mirovine utvrđenoj po stopi iz stavka 2. ovoga članka, bez donošenja
rješenja.

\(2\) Stopa usklađivanja aktualne vrijednosti mirovine koja se
primjenjuje 1. siječnja i 1. srpnja svake kalendarske godine određuje se
tako da se zbroji stopa promjene prosječnog indeksa potrošačkih cijena u
prethodnom polugodištu u odnosu na polugodište koje mu prethodi i stopa
promjene prosječne brutoplaće svih zaposlenih u Republici Hrvatskoj u
prethodnom polugodištu u odnosu na polugodište koje mu prethodi, i to:

-- ako je udio stope promjene prosječnog indeksa potrošačkih cijena u
zbroju stopa manji ili jednak 50 %, stopa usklađivanja mirovina određuje
se tako da se zbroji 15 % stope promjene prosječnog indeksa potrošačkih
cijena i 85 % stope promjene prosječne brutoplaće ili

-- ako je udio stope promjene prosječnog indeksa potrošačkih cijena u
zbroju stopa veći od 50 %, stopa usklađivanja mirovina određuje se tako
da se zbroji 85 % stope promjene prosječnog indeksa potrošačkih cijena i
15 % stope promjene prosječne brutoplaće.

\(3\) Za izračun udjela stope promjene potrošačkih cijena u zbroju stopa
iz stavka 2. ovoga članka uzimaju se apsolutni brojevi tih stopa.

\(4\) Aktualna vrijednost mirovine ne usklađuje se ako je stopa
usklađivanja iz stavka 2. ovoga članka jednaka nuli ili manja od nule.

\(5\) Aktualnu vrijednost mirovine odlukom utvrđuje Upravno vijeće
Zavoda na temelju podataka Državnog zavoda za statistiku najkasnije dva
mjeseca nakon isteka svakog polugodišta.

##### ODJELJAK D GODIŠNJI DODATAK

Članak 92.

\(1\) Korisniku mirovine ostvarene prema općem ili posebnom propisu
pripada pravo na isplatu godišnjeg dodatka na mirovinu svake kalendarske
godine za koju mu se isplaćivala mirovina.

\(2\) Visina godišnjeg dodatka na mirovinu određuje se kao umnožak punih
godina mirovinskog staža za određivanje mirovine u hrvatskom mirovinskom
osiguranju i vrijednosti godišnjeg dodatka utvrđene za jednu godinu
mirovinskog staža.

\(3\) Korisniku iz stavka 1. ovoga članka kojemu svota mirovine nije
određena na temelju mirovinskoga staža za određivanje mirovine godišnji
dodatak određuje se na temelju 15 godina mirovinskog staža.

\(4\) Odluku o vrijednosti godišnjeg dodatka za jednu godinu
mirovinskoga staža donosi Vlada Republike Hrvatske najkasnije do 31.
listopada svake kalendarske godine.

\(5\) Zavod godišnji dodatak na mirovinu isplaćuje u prosincu, bez
donošenja rješenja.

\(6\) Korisniku iz stavka 1. ovoga članka kojemu godišnji dodatak nije
isplaćen prema stavku 5. ovoga članka dodatak će se isplatiti u mjesecu
nakon prve redovne isplate mirovine.

##### ODJELJAK E UZIMANJE U OBZIR RAZDOBLJA ZAPOSLENJA U MEĐUNARODNOJ ORGANIZACIJI ODNOSNO U INSTITUCIJI EUROPSKE UNIJE

Članak 93.

\(1\) Ako je osoba navršila razdoblja osiguranja u hrvatskom obveznom
mirovinskom osiguranju na temelju generacijske solidarnosti i razdoblja
zaposlenja u međunarodnoj organizaciji sa sjedištem u državi u kojoj se
primjenjuju uredbe Europske unije o koordinaciji sustava socijalne
sigurnosti ili u instituciji Europske unije, odnosno razdoblja trajanja
mandata zastupnika u Europskom parlamentu, tada nadležni hrvatski
nositelj mirovinskog osiguranja uzima u obzir ta razdoblja zaposlenja
kao razdoblja osiguranja ostvarena u drugoj državi članici i određuje
hrvatsku mirovinu u skladu s uredbama Europske unije o koordinaciji
sustava socijalne sigurnosti.

\(2\) Razdoblja zaposlenja u međunarodnoj organizaciji odnosno u
instituciji Europske unije iz stavka 1. ovoga članka uzimaju se u obzir
kao razdoblja osiguranja samo ako je osoba za vrijeme trajanja tog
zaposlenja bila obuhvaćena sustavom mirovinskog osiguranja međunarodne
organizacije, odnosno institucije Europske unije.

\(3\) Za utvrđivanje navedenih razdoblja vjerodostojne su potvrde
nadležnih tijela tih organizacija odnosno institucija Europske unije
kojima se potvrđuju odlučujuće činjenice.

\(4\) Odredba stavka 1. ovoga članka ne primjenjuje se ako je osoba
iskoristila mogućnost prijenosa mirovinskih prava i na osnovu toga
ostvarila razdoblja osiguranja u hrvatskom mirovinskom osiguranju.

#### POGLAVLJE V. KORIŠTENJE I ISPLATA MIROVINE

Članak 94.

\(1\) Mirovine i druga primanja iz mirovinskog osiguranja utvrđuju se u
mjesečnoj svoti i isplaćuju unatrag.

\(2\) Za isplatu mirovine i drugih primanja iz mirovinskog osiguranja
obvezan je osobni identifikacijski broj (u daljnjem tekstu: OIB)
korisnika primanja.

\(3\) U slučaju smrti korisnika mirovine dospjela mirovina i druga
primanja iz mirovinskog osiguranja pripadaju do zadnjeg dana u mjesecu u
kojem je korisnik umro.

\(4\) Zavod može obustaviti isplatu mirovine i drugih primanja iz
mirovinskog osiguranja u okolnostima koje je izazvao korisnik primanja,
ako ne dostavi OIB, potvrdu o životu, obavijest o promjeni adrese, ne
obnovi punomoć odnosno ne dostavi bilo koji drugi podatak ili dokument
koji Zavod zatraži, a koji Zavod ne može pribaviti službenim putem, ili
ako korisnik primanja ne obavi radnju, primjerice ne odazove se na
izvanredni kontrolni pregled ili ne izvijesti Zavod o činjenicama važnim
za daljnju isplatu mirovine ili drugog primanja.

\(5\) Rok za dostavu podatka ili isprave koju Zavod zatraži ne može biti
kraći od 30 dana.

\(6\) Isplata obustavljenog primanja iz stavka 1. ovoga članka ponovo će
se uspostaviti od prvog dana idućeg mjeseca nakon dostave Zavodu
traženog podatka, isprave ili obavijesti odnosno nakon poduzimanja
potrebne radnje važne za daljnju isplatu primanja.

\(7\) Dospjela primanja iz stavka 4. ovoga članka koja nisu isplaćena
zbog okolnosti koje je izazvao korisnik primanja mogu se naknadno
isplatiti najviše za 12 mjeseci unatrag, računajući od dana kada su
Zavodu dostavljeni traženi podaci, isprave ili obavijesti.

Članak 95.

\(1\) Mirovine i druga primanja iz mirovinskog osiguranja isplaćuju se
na račun za plaćanje u banci.

\(2\) Za mirovine i druga primanja iz mirovinskog osiguranja koja su
ostvarena i isplaćivana do 31. prosinca 2013. putem pošte na adresu
korisnika u Republici Hrvatskoj osigurava se i dalje isplata putem
pošte, a troškovi isplate terete sredstva državnog proračuna.

\(3\) Isplata mirovina i drugih primanja iz mirovinskog osiguranja u
inozemstvo obavlja se primjenom uredbi Europske unije o koordinaciji
sustava socijalne sigurnosti, međunarodnog ugovora o socijalnom
osiguranju ili primjenom uzajamnosti odnosno na temelju rješenja Zavoda
o odobravanju isplate u državu s kojom nije sklopljen ugovor ili nema
uzajamnosti.

Članak 96.

\(1\) Radi uređivanja međusobnih odnosa u vezi s načinom, uvjetima
isplate i povratom mirovina i drugih primanja Zavod zaključuje ugovor s
bankama i poštom.

\(2\) Mirovine i druga primanja koja su isplaćena nakon smrti korisnika
primanja pripadaju državnom proračunu Republike Hrvatske, a na zahtjev
Zavoda banka i pošta su obvezne vratiti ih.

\(3\) Odmah nakon saznanja činjenice smrti korisnika mirovine ili drugog
primanja banka ili pošta obvezna je onemogućiti raspolaganje sredstvima
iz stavka 2. ovoga članka.

\(4\) Iz sredstava uplaćenih nakon smrti korisnika mirovine ili drugog
primanja ne mogu se naplaćivati potraživanja banaka i drugih vjerovnika
koja imaju od tih osoba kao dužnika.

\(5\) Ako banka ili pošta ne vrati sredstva isplaćena prema stavku 2.
ovoga članka zato što je njima raspolagala druga osoba, obvezna je na
zahtjev Zavoda u roku od osam dana dostaviti podatke o osobi koja je
raspolagala tim sredstvima.

\(6\) Banka ili pošta odgovorna je Zavodu za nastalu štetu ako protivno
ugovoru ili ovome Zakonu isplati mirovinu ili druga primanja iz
mirovinskog osiguranja.

Članak 97.

\(1\) Korisnik mirovine kojem se mirovina i druga primanja iz
mirovinskog osiguranja isplaćuju putem pošte može ovlastiti
opunomoćenika da u njegovo ime prima mirovinu odnosno naknadu zbog
tjelesnog oštećenja.

\(2\) Punomoć iz stavka 1. ovoga članka koja je dostavljena Zavodu
vrijedi jednu godinu.

\(3\) Kada je korisnik mirovine stavljen pod skrbništvo, kao osoba
potpuno lišena poslovne sposobnosti ili djelomično lišena poslovne
sposobnosti u pogledu raspolaganja prihodima, Zavod njegovu mirovinu
isplaćuje u skladu s odlukom nadležnog zavoda za socijalni rad.

\(4\) Korisnik mirovine smješten u ustanovu za zbrinjavanje starijih i
nemoćnih osoba može ovlastiti Zavod da njegovu mirovinu isplaćuje na
račun odnosne ustanove u svrhu pokrića troškova smještaja u toj
ustanovi.

Članak 98.

Korisnik prava, opunomoćenik, Hrvatski zavod za socijalni rad odnosno
ustanova za zbrinjavanje starijih i nemoćnih osoba iz članka 97. ovoga
Zakona dužni su u roku od 15 dana prijaviti Zavodu svaku promjenu
nastalu u osobnim ili u stvarnim okolnostima koja utječe na pravo ili na
opseg korištenja toga prava.

Članak 99.

Ako osiguranik, odnosno korisnik mirovine stekne pravo na dvije ili više
mirovina prema ovome Zakonu ili nekom drugom zakonu Republike Hrvatske u
obveznom mirovinskom osiguranju na temelju generacijske solidarnosti,
može koristiti samo jednu mirovinu, prema vlastitom izboru, ako ovim
Zakonom nije drukčije određeno.

##### ODJELJAK A OBUSTAVA ISPLATE MIROVINE

Članak 100.

\(1\) Korisniku mirovine ostvarene prema općem ili posebnom propisu koji
se zaposli dulje od polovice punog radnog vremena ili počne obavljati
djelatnost na temelju koje postoji obveza na osiguranje Zavod po
službenoj dužnosti obustavlja isplatu mirovine, ako ovim Zakonom nije
drukčije određeno.

\(2\) Korisniku invalidske mirovine zbog potpunog gubitka radne
sposobnosti odnosno opće nesposobnosti za rad, kao i korisniku kojemu je
ta mirovina prevedena u starosnu mirovinu prema ovome Zakonu ako se
zaposli na 3,5 sata dnevno ili dulje ili počne obavljati djelatnost na
temelju koje postoji obveza na osiguranje, Zavod po službenoj dužnosti
obustavlja isplatu mirovine.

\(3\) Iznimno od stavka 1. ovoga članka, isplata mirovine ne obustavlja
se:

1\. korisniku starosne mirovine, starosne mirovine za dugogodišnjeg
osiguranika, prijevremene starosne mirovine, obiteljske mirovine i
dijela obiteljske mirovine koji se nakon navršenih 65 godina života
tijekom korištenja mirovine zaposli dulje od polovice punog radnog
vremena ili počne obavljati djelatnost na temelju koje postoji obveza
osiguranja

2\. osiguranicima iz članka 11. stavka 3., članka 12. točaka 1. i 2. i
članka 18. stavaka 4. i 5. koji su ostvarili pravo na starosnu mirovinu
iz članka 38. ovoga Zakona bez prestanka osiguranja

3\. korisniku invalidske mirovine zbog djelomičnog gubitka radne
sposobnosti odnosno profesionalne nesposobnosti za rad

4\. korisniku starosne mirovine ostvarene prema posebnim propisima o
pravima iz mirovinskog osiguranja djelatnih vojnih osoba, policijskih
službenika i ovlaštenih službenih osoba, prijašnjim propisima o pravima
iz mirovinskog i invalidskog osiguranja vojnih osiguranika, o službi u
Oružanim snagama Republike Hrvatske, o pravima djelatnika unutarnjih
poslova, o pravima djelatnika na izvršenju sankcija izrečenih za kaznena
djela, privrednih prijestupa i prekršaja ili propisu o posebnim pravima
iz mirovinskog osiguranja zaposlenika na poslovima razminiranja ili
propisu o pravima profesionalnih vatrogasaca

5\. korisniku koji obavlja sezonske poslove u poljoprivredi prema
propisu kojim se uređuje tržište rada i drugim propisima kojima je ovo
pitanje uređeno na drukčiji način odnosno izričito propisano da se ne
obustavlja isplata mirovine

6\. korisniku koji ostvaruje drugi dohodak odnosno obavlja drugu
djelatnost.

\(4\) Odredbe stavaka 1., 2. i 3. ovoga članka odgovarajuće se
primjenjuju i na korisnika mirovine koji se zaposli u međunarodnoj
organizaciji sa sjedištem u državi u kojoj se primjenjuju uredbe
Europske unije o koordinaciji sustava socijalne sigurnosti ili u
instituciji Europske unije odnosno zastupnika u Europskom parlamentu za
razdoblje trajanja mandata u smislu članka 93. ovoga Zakona.

\(5\) Odredbe stavaka 1., 2. i 3. ovoga članka odgovarajuće se
primjenjuju na korisnika najniže i najviše mirovine.

\(6\) Odredbe stavka 2. i stavka 3. točaka od 1. do 3., 5. i 6. ovoga
članka odgovarajuće se primjenjuje i na korisnika mirovine ostvarene
prema posebnom propisu, ako je to za korisnika povoljnije.

##### ODJELJAK B PONOVNO ODREĐIVANJE MIROVINE

Članak 101.

\(1\) Korisnik prijevremene starosne mirovine koji je nakon stjecanja
prava na mirovinu navršio najmanje jednu godinu staža osiguranja može
nakon prestanka zaposlenja, odnosno obavljanja djelatnosti po osnovi
koje je obvezno osiguran na mirovinsko osiguranje ostvariti pravo na
novu prijevremenu starosnu mirovinu, starosnu mirovinu odnosno starosnu
mirovinu za dugogodišnjeg osiguranika ako su ispunjeni uvjeti godina
života i mirovinskog staža za novu prijevremenu starosnu mirovinu,
starosnu mirovinu ili starosnu mirovinu za dugogodišnjeg osiguranika
prema ovome Zakonu.

\(2\) Polazni faktor za određivanje mirovine iz stavka 1. ovoga članka
povećava se za isti postotak prema kojem je prijevremena starosna
mirovina bila smanjena po mjesecu za svaki mjesec za koji je bila
obustavljena isplata ranije ostvarene mirovine zbog zaposlenja ili
obavljanja djelatnosti, i tako povećani polazni faktor može iznositi
najviše do 1,0, a ako za vrijeme zaposlenja ili obavljanja djelatnosti
nije bila obustavljena isplata mirovine, polazni faktor određuje se u
visini polaznog faktora prema kojemu je bila određena prijašnja
mirovina.

\(3\) Korisniku starosne mirovine može se nakon prestanka zaposlenja
odnosno obavljanja djelatnosti po osnovi koje je obvezno osiguran na
mirovinsko osiguranje odrediti nova mirovina ako je navršio najmanje
jednu godinu staža osiguranja nakon stjecanja prava na starosnu mirovinu
i ispunjava uvjete godina života i mirovinskog staža za starosnu
mirovinu prema ovome Zakonu.

\(4\) Polazni faktor za određivanje mirovine iz stavka 3. ovoga članka
korisniku kojemu je starosna mirovina bila obustavljena za vrijeme
zaposlenja ili obavljanja djelatnosti određuje se tako da se polazni
faktor na temelju kojega je bila određena prijašnja starosna mirovina
poveća za 0,25 % za svaki mjesec za koji je bila obustavljena isplata
mirovine, a ako korisniku nije bila obustavljena isplata mirovine,
polazni faktor određuje se u visini polaznog faktora na temelju kojeg je
bila određena prijašnja starosna mirovina.

\(5\) Korisnik starosne mirovine za dugogodišnjeg osiguranika koji je
nakon stjecanja prava na mirovinu navršio jednu godinu staža osiguranja
može nakon prestanka zaposlenja odnosno obavljanja djelatnosti ostvariti
pravo na novu starosnu mirovinu za dugogodišnjeg osiguranika odnosno
starosnu mirovinu ako ispunjava uvjete godina života za starosnu
mirovinu prema ovome Zakonu.

\(6\) Polazni faktor za određivanje mirovine iz stavka 5. ovoga članka
korisniku kojemu je starosna mirovina za dugogodišnjeg osiguranika bila
obustavljena za vrijeme zaposlenja ili obavljanja djelatnosti povećava
se za 0,15 % za svaki mjesec za koji je bila obustavljena isplata
mirovine, a ako je korisnik starosne mirovine za dugogodišnjeg
osiguranika navršio uvjet godina života za starosnu mirovinu iz članaka
38. i 170. ovoga Zakona, polazni faktor povećava se za 0,25 % po mjesecu
za svaki mjesec nakon navršene dobi za starosnu mirovinu za koji je bila
obustavljena isplata mirovine.

\(7\) Ako korisniku starosne mirovine za dugogodišnjeg osiguranika nije
za vrijeme zaposlenja bila obustavljena isplata mirovine, polazni faktor
za određivanje nove mirovine određuje se u visini polaznog faktora prema
kojemu je bila određena prijašnja mirovina.

\(8\) Korisniku prijevremene starosne mirovine, starosne mirovine ili
starosne mirovine za dugogodišnjeg osiguranika koji je ostvario najmanje
jednu godinu staža osiguranja po osnovi drugog dohotka za koji su u
cijelosti uplaćeni doprinosi ili jednu godinu staža osiguranja po osnovi
drugog dohotka i zaposlenja, odnosno obavljanja djelatnosti nakon
stjecanja prava na mirovinu može ostvariti pravo na novu mirovinu ako su
ispunjeni uvjeti godina života i mirovinskog staža propisani ovim
Zakonom, a polazni faktor određuje se u visini polaznog faktora na
temelju kojega je bila određena prijašnja mirovina.

\(9\) Korisniku invalidske mirovine zbog djelomičnog gubitka radne
sposobnosti odnosno profesionalne nesposobnosti za rad koji ostvari
najmanje jednu godinu staža osiguranja po osnovi nastavka rada na drugom
poslu prema preostaloj, odnosno smanjenoj radnoj sposobnosti ili
naknadnog stupanja u osiguranje i/ili ostvari staž osiguranja po osnovi
drugog dohotka za koji su u cijelosti uplaćeni doprinosi može se
priznati pravo na starosnu mirovinu, prijevremenu starosnu mirovinu ili
starosnu mirovinu za dugogodišnjeg osiguranika, ako su ispunjeni uvjeti
za stjecanje toga prava prema ovome Zakonu.

\(10\) Nova mirovina iz stavaka 1., 3., 5., 8. i 9. ovoga članka odredit
će se prema članku 78. ovoga Zakona, prema ukupno navršenom mirovinskom
stažu i ostvarenim vrijednosnim bodovima prije i poslije ostvarivanja
prava na prijašnju mirovinu.

\(11\) Ako je korisnik mirovine iz stavaka 8. i 9. ovoga članka jednu
godinu staža osiguranja ostvario isključivo zbrajanjem staža osiguranja
djelomično ostvarenog po osnovi zaposlenja odnosno obavljanja
djelatnosti, a djelomično po osnovi drugog dohotka, nova mirovina može
se ostvariti nakon isteka kalendarske godine u kojoj su uplaćeni
doprinosi po osnovi drugog dohotka odnosno najranije od 1. siječnja
sljedeće godine.

\(12\) Odredbe ovoga članka odgovarajuće se primjenjuju i na korisnika
mirovine ostvarene prema posebnim propisima koji je nakon stjecanja
prava na mirovinu po osnovi novoga zaposlenja nakon umirovljenja navršio
najmanje jednu godinu staža osiguranja, ako ispunjava uvjete godina
života i mirovinskoga staža za ostvarivanje prava na starosnu mirovinu,
prijevremenu starosnu ili starosnu mirovinu za dugogodišnjeg osiguranika
prema ovome Zakonu, ako posebnim zakonom nije drukčije određeno.

Članak 102.

\(1\) Korisniku invalidske mirovine zbog djelomičnog gubitka radne
sposobnosti odnosno profesionalne nesposobnosti za rad, koji je nakon
stjecanja prava na tu mirovinu stekao svojstvo osiguranika, neovisno o
trajanju staža osiguranja po toj osnovi ili nije imao svojstvo
osiguranika nakon stjecanja prava na tu mirovinu, može se priznati pravo
na invalidsku mirovinu zbog potpunog gubitka radne sposobnosti, ako su
ispunjeni uvjeti za stjecanje te mirovine iz članka 55. ovoga Zakona.

\(2\) Nova mirovina iz stavka 1. ovoga članka odredit će se na temelju
ukupnog mirovinskog staža i ostvarenih vrijednosnih bodova do dana
stjecanja prava na invalidsku mirovinu zbog potpunog gubitka radne
sposobnosti.

\(3\) Korisniku invalidske mirovine zbog potpunog gubitka radne
sposobnosti, odnosno opće nesposobnosti za rad ne može se ponovno
odrediti invalidska mirovina na temelju staža osiguranja po osnovi
zaposlenja ili naknadnog stupanja u osiguranje navršenog nakon
umirovljenja.

### DIO PETI MATIČNA EVIDENCIJA

Članak 103.

\(1\) Zavod obvezno vodi i evidentira u matičnu evidenciju podatke o
osiguranicima, radim mjestima i zanimanjima navedenima u propisu kojim
se uređuje staž osiguranja s povećanim trajanjem, korisnicima prava iz
mirovinskog osiguranja te obveznicima doprinosa na način i u skladu s
odredbama ovoga Zakona i općeg akta Zavoda.

\(2\) Podaci sadržani u matičnoj evidenciji koriste se za ostvarivanje
prava iz mirovinskog osiguranja, provedbu tog osiguranja i za druge
potrebe određene zakonom i općim aktom Zavoda.

\(3\) Matična evidencija Zavoda je registar podataka iz stavka 1. ovoga
članka, osim obveznika doprinosa.

\(4\) Zavod utvrđuje metodološka načela i kodeks šifara za vođenje
matične evidencije.

\(5\) Evidenciju o vremenu koje su osiguranici proveli na određenim
poslovima u ministarstvu nadležnom za poslove obrane, ministarstvu
nadležnom za unutarnje poslove i ministarstvu nadležnom za poslove
pravosuđa vode ta tijela.

\(6\) Podaci iz stavka 1. ovoga članka evidentiraju se u matičnoj
evidenciji na način i u postupku koji utvrđuje Zavod pravilnikom.

Članak 104.

\(1\) Zavod je obvezan utvrditi točnost i potpunost podataka koji se
unose u matičnu evidenciju i koji služe za ostvarivanje prava iz
mirovinskog osiguranja.

\(2\) Zavod osigurava tajnost podataka unesenih u matičnu evidenciju na
način propisan zakonom i općim aktom Zavoda.

\(3\) Zavod će putem državne informacijske infrastrukture tijelima
javnog sektora osigurati dostupnost prikupljenih autentičnih podataka iz
članka 103. stavka 1. ovoga Zakona, osim obveznika doprinosa, a koji su
im potrebni za obavljanje poslova iz njihova djelokruga u skladu s
posebnim propisima.

Članak 105.

\(1\) Zavod je dužan osiguraniku, na njegov zahtjev, izdati potvrdu o
podacima unesenim u matičnu evidenciju.

\(2\) Osiguranik koji smatra da podaci iz potvrde nisu točni i potpuni
ima pravo zahtijevati u roku od 15 dana od dana primitka potvrde da mu
Zavod pribavi nedostajuće podatke odnosno ispravi netočne podatke te
izda novu potvrdu.

Članak 106.

\(1\) Obveznici doprinosa dužni su Zavodu dostavljati podatke propisane
ovim Zakonom i općim aktom Zavoda na propisanim prijavama.

\(2\) Središnji registar osiguranika, Porezna uprava i druge nadležne
institucije dužne su Zavodu dostavljati podatke propisane posebnim
propisima.

\(3\) Obveznici doprinosa dužni su omogućiti Zavodu provjeru
dostavljenih podataka.

\(4\) Za točnost podataka dostavljenih i preuzetih u Zavodu iz stavka 1.
ovoga članka i točnost podataka dostavljenih tijelima iz stavka 2. ovoga
članka odgovaraju obveznici doprinosa.

Članak 107.

\(1\) U postupku ostvarivanja prava iz mirovinskog osiguranja, postupku
kontrole podataka o kojima ovise prava iz mirovinskog osiguranja i
postupku prikupljanja nedostajućih podataka o stažu osiguranja i
osnovici obveznik doprinosa dužan je na zahtjev Zavoda, u roku od 15
dana od dana zaprimanja zahtjeva, dostaviti podatke o stažu osiguranja i
osnovici na propisanoj prijavi.

\(2\) U postupku kontrole podataka o kojima ovise prava iz mirovinskog
osiguranja obveznik doprinosa dužan je na zahtjev Zavoda, u roku od 15
dana od dana zaprimanja zahtjeva, dostaviti i dokumentaciju koju je
obvezan voditi u skladu s posebnim propisima i pravilnikom iz stavka 3.
ovoga članka.

\(3\) Zavod će pravilnikom propisati postupak i način kontrole te
dokumentaciju potrebnu za postupak kontrole.

Članak 108.

Za vođenje matične evidencije mjesno je nadležna područna ustrojstvena
jedinica Zavoda, i to:

1\. za osiguranike zaposlene kod poslodavca -- prema sjedištu poslodavca
odnosno prema sjedištu njegove podružnice

2\. za osiguranike samostalnih djelatnosti, osiguranike obrtnike upisane
u odgovarajući registar -- prema mjestu registracije, odnosno obavljanja
djelatnosti

3\. za osiguranike zaposlene u inozemstvu -- prema prebivalištu
osiguranika, odnosno prema prebivalištu koje je osiguranik imao prije
odlaska u inozemstvo

4\. za nezaposlene -- prema sjedištu nadležne službe zapošljavanja

5\. za poljoprivrednike -- prema prebivalištu osiguranika

6\. za članove posade broda u međunarodnoj plovidbi i brodarce -- prema
sjedištu poslodavca odnosno njegove podružnice, a za članove posade
broda čiji je poslodavac strana osoba -- prema mjestu prebivališta

7\. za osiguranike u produženom osiguranju -- prema prebivalištu
osiguranika

8\. za osiguranike članove uprave trgovačkih društava, izvršne
direktore, likvidatore i upravitelje zadruge -- prema sjedištu
trgovačkog društva odnosno sjedištu zadruge

9\. za sezonske radnike u poljoprivredi -- prema sjedištu poslodavca
odnosno sjedištu njegove podružnice, prema prebivalištu poslodavca ili
prebivalištu sezonskog radnika u poljoprivredi

10\. za korisnike prava -- ustrojstvena jedinica Zavoda u kojoj je
osiguranik ostvario pravo iz mirovinskog osiguranja odnosno ustrojstvena
jedinica Zavoda koja obavlja isplatu mirovinskog primanja

11\. za radnika zaposlenog kod stranog poslodavca koji rad obavlja u
Republici Hrvatskoj -- prema adresi prebivališta.

Članak 109.

\(1\) Podatke za vođenje matične evidencije obveznici dostavljaju u
sljedećim rokovima:

1\. podatke o početku poslovanja, prestanku poslovanja i promjenama u
poslovanju obveznika doprinosa -- u roku od 24 sata od početka ili
prestanka poslovanja, za samostalne obveznike doprinosa najkasnije na
30. dan od dana nastanka obveze na osiguranje, u roku od 24 sata od
nastale promjene u poslovanju obveznika doprinosa

2\. podatke o početku osiguranja, za osiguranike iz članka 11. stavka 1.
ovoga Zakona -- najranije osam dana prije početka rada, a najkasnije
prije početka rada

3\. podatke o prestanku osiguranja, za osiguranike iz članka 11.
stavka 1. ovoga Zakona -- u roku od 24 sata od prestanka rada, odnosno
prestanka radnog odnosa

4\. podatke o početku i prestanku osiguranja samostalni obveznici
doprinosa -- najkasnije na 30. dan od dana nastanka obveze na osiguranje

5\. podatak o promjeni tijekom osiguranja -- u roku od 24 sata od
nastale promjene

6\. podatke o invalidima rada s pravom na profesionalnu rehabilitaciju
-- na dan kada je rješenje o priznanju prava, odnosno prestanku tog
prava postalo izvršno.

\(2\) Ako osiguranik ne započne raditi na dan početka osiguranja,
obveznik je to dužan dojaviti Zavodu najkasnije toga dana.

\(3\) Za osiguranike iz članka 11. stavka 1. točaka 1. do 4. ovoga
Zakona obveznik može uspostaviti Zavodu podatak o prestanku osiguranja s
datumom koji prethodi datumu priznanja svojstva osiguranika kod
sljedećeg obveznika te se tada smatra da je podatak o prestanku
osiguranja podnesen u roku iz stavka 1. točke 3. ovoga članka.

\(4\) Iznimno od odredbe stavka 1. ovoga članka, kada se sjedište
poslodavca nalazi u drugoj državi članici Europske unije, rok za radnje
određene stavkom 1. ovoga članka je 60 dana.

Članak 110.

Prijave s podacima koje se unose u matičnu evidenciju na informatički
medij radi čuvanja i pohranjivanja i ovjerene preslike prijava snimljene
na informatičkom mediju koji osigurava istovjetnost reprodukcije s
izvornom prijavom javne su isprave.

Članak 111.

\(1\) Dokumentacija koja služi za ustanovljavanje i vođenje matične
evidencije čuva se najmanje 40 godina, računajući od dana stjecanja
prava utvrđenih na osnovi te dokumentacije, ali ne manje od deset godina
od dana smrti korisnika prava, odnosno prestanka ili gubitka tih prava.

\(2\) Podaci za osobe o kojima se vode podaci u matičnoj evidenciji, a
koje nisu stekle pravo iz mirovinskog osiguranja čuvaju se najmanje 40
godina, računajući od posljednjeg unosa podataka u matičnu evidenciju.

\(3\) Dokumentacijom iz stavaka 1. i 2. ovoga članka smatraju se i
podaci pohranjeni na informatičkim medijima u Zavodu.

\(4\) Nakon isteka rokova iz članaka 1. i 2. ovoga članka stručno
povjerenstvo Zavoda odabire i izlučuje registraturnu građu u skladu s
propisima o zaštiti arhivske i registraturne građe.

### DIO ŠESTI POSTUPAK ZA OSTVARIVANJE PRAVA NA MIROVINSKO OSIGURANJE I IZ MIROVINSKOG OSIGURANJA

Članak 112.

\(1\) Prava iz mirovinskog osiguranja ostvaruju se u Zavodu prema ovome
Zakonu.

\(2\) Područna ustrojstvena jedinica Zavoda rješava o pravima iz
mirovinskog osiguranja u prvome stupnju.

\(3\) Središnja ustrojstvena jedinica Zavoda rješava o pravima iz
mirovinskog osiguranja u drugom stupnju.

Članak 113.

\(1\) Pravo na mirovinsko osiguranje utvrđuje se priznanjem svojstva
osiguranika.

\(2\) Ako Zavod na temelju prijave na osiguranje ne prizna svojstvo
osiguranika ili to svojstvo prizna po drugoj osnovi, donosi o tome
rješenje.

\(3\) Svojstvo osiguranika utvrđuje Zavod na osnovi prijave osiguranja
koju podnosi obveznik doprinosa, odnosno osiguranik kada je sam obveznik
plaćanja doprinosa.

\(4\) Iznimno od stavka 3. ovoga članka, prijavu na osiguranje prema
članku 18. stavku 1. ovoga Zakona podnosi roditelj koji obavlja
roditeljske dužnosti, a prema članku 18. stavcima 4. i 5. ovoga Zakona
Hrvatski zavod za socijalni rad.

\(5\) Za osobe koje nemaju svojstvo osiguranika, a osigurane su u
određenim okolnostima prema člancima 23. i 24. ovoga Zakona pravo na
osiguranje utvrđuje se kad nastane osigurani slučaj koji daje pravo iz
mirovinskog osiguranja.

\(6\) Svojstvo osiguranika, mirovinski staž, plaće, osnovice osiguranja,
naknade plaće i drugo utvrđuju se na osnovi isprava izdanih u skladu sa
zakonom, odnosno potvrdama izdanim na temelju propisanih evidencija.

Članak 114.

\(1\) Osobe iz članka 21. ovoga Zakona stječu svojstvo osiguranika u
godini u kojoj je ostvaren drugi dohodak, nakon što je u cijelosti
uplaćen doprinos za mirovinsko osiguranje.

\(2\) Svojstvo osiguranika i staž osiguranja iz stavka 1. ovoga članka
utvrđuju se na način propisan člancima 34. i 35. ovoga Zakona, na
temelju podataka o osnovicama prema kojima su obračunani i uplaćeni
doprinosi, a koje Zavodu dostavlja Središnji registar osiguranika i
Porezna uprava.

Članak 115.

\(1\) Osoba za koju obveznik doprinosa ne podnese prijavu odnosno odjavu
osiguranja može zahtijevati da Zavod donese rješenje o priznanju odnosno
prestanku svojstva osiguranika.

\(2\) Ako osiguranik iz članaka 12., 14., 16. i 17. ovoga Zakona u roku
od 30 dana od dana nastanka obveze na osiguranje ne podnese prijavu na
osiguranje, Zavod će po službenoj dužnosti donijeti rješenje o priznanju
svojstva osiguranika.

\(3\) Ako Zavod u roku od 12 mjeseci od dana nastanka obveze na
osiguranje ne donese rješenje iz stavka 2. ovoga članka, svojstvo
osiguranika priznaje se s datumom donošenja rješenja Zavoda.

Članak 116.

\(1\) Osiguraniku prestaje svojstvo osiguranika prestankom okolnosti na
temelju kojih je stekao svojstvo osiguranika, a osiguraniku iz članaka
14., 15. i 17. ovoga Zakona i u slučaju stjecanja prava na mirovinu.

\(2\) Priznanje svojstva osiguranika iz članka 109. stavka 3. ovoga
Zakona može biti razlog za prestanak svojstva osiguranika kod prethodnog
poslodavca.

\(3\) Osiguranicima -- samostalnim obveznicima doprinosa obvezno
osiguranim na mirovinsko osiguranje, koji su upisani u odgovarajući
registar/upisnik, može na osobni zahtjev prestati svojstvo osiguranika
ako im nadležno tijelo za vođenje tog registra/upisnika odobri
privremenu obustavu ili mirovanje obavljanja djelatnosti.

\(4\) Osiguranicima iz stavka 3. ovoga članka svojstvo osiguranika
prestaje za vrijeme odobrene privremene obustave ili mirovanja
obavljanja djelatnosti, a njihovim istekom obvezni su na mirovinsko
osiguranje ako su i nadalje upisani u odgovarajući registar/upisnik.

\(5\) Osiguranici iz stavka 3. ovoga članka prijavu o prestanku
osiguranja podnose Zavodu u roku od 24 sata od izvršnosti rješenja kojim
je nadležno tijelo odobrilo privremenu obustavu ili mirovanje obavljanja
djelatnosti.

Članak 117.

\(1\) Postupak za ostvarivanje prava vodi Zavod na zahtjev osigurane
osobe, ako ovim Zakonom nije drukčije određeno.

\(2\) Mirovinski staž, plaća, osnovice te druge činjenice koje utječu na
stjecanje i utvrđivanje prava uzimaju se pri ostvarivanju prava na
mirovinu na osnovi podataka utvrđenih u matičnoj evidenciji.

\(3\) Za utvrđivanje činjenica iz stavka 2. ovoga članka ne mogu se kao
jedino dokazno sredstvo koristiti izjave svjedoka.

Članak 118.

\(1\) Postupak za ostvarivanje prava iz mirovinskog osiguranja pokreće
se na zahtjev osiguranika, odnosno osigurane osobe, ako ovim Zakonom
nije drukčije određeno.

\(2\) Za vrijeme zaposlenja ili drugog svojstva koje je osnova
osiguranja prema ovome Zakonu postupak za ostvarivanje prava na temelju
smanjenja radne sposobnosti uz preostalu radnu sposobnost ili
djelomičnog odnosno potpunog gubitka radne sposobnosti može se pokrenuti
i na prijedlog izabranog doktora medicine primarne zdravstvene zaštite
(u daljnjem tekstu: doktor medicine) ili samog osiguranika, nakon
završetka liječenja odnosno nakon završene zdravstvene rehabilitacije.

\(3\) Odredbe iz stavaka 1. i 2. ovoga članka primjenjuju se i kada se
prava iz mirovinskog osiguranja ponovno određuju zbog nastalih promjena
u stanju preostale radne sposobnosti.

\(4\) Tijekom postupka za ostvarivanje prava na starosnu, prijevremenu
starosnu mirovinu ili starosnu mirovinu za dugogodišnjeg osiguranika,
ako osiguranik nastavlja raditi do polovice punog radnog vremena,
poslodavac je dužan dostaviti prijavu o promjeni nastaloj tijekom
osiguranja.

Članak 119.

\(1\) Zahtjev za ostvarivanje prava iz mirovinskog osiguranja primjenom
uredbi Europske unije o koordinaciji sustava socijalne sigurnosti ili
međunarodnih ugovora o socijalnom osiguranju smatra se urednim kada
Zavod od nadležnog inozemnog nositelja osiguranja zaprimi kompletirane
podatke potrebne za ostvarivanje prava.

\(2\) Kada se osoba koja je pokrenula postupak ili vodi upravni spor
radi ostvarivanja prava iz mirovinskog osiguranja nalazi u inozemstvu,
ta osoba nije obvezna odrediti opunomoćenika za primanje pismena s
prebivalištem u Republici Hrvatskoj.

Članak 120.

\(1\) Kada doktor medicine koji je liječio osiguranika smatra da su
liječenje i medicinska rehabilitacija završeni i da je nastalo smanjenje
radne sposobnosti uz preostalu radnu sposobnost ili djelomični ili
potpuni gubitak radne sposobnost, dužan je prethodno pripremiti
cjelokupnu medicinsku dokumentaciju i zajedno sa svojim nalazom i
mišljenjem dostaviti je Zavodu.

\(2\) Vještačenje u prvom stupnju u postupku utvrđivanja smanjenja radne
sposobnosti odnosno preostale radne sposobnosti, djelomičnog ili
potpunog gubitka radne sposobnosti i tjelesnog oštećenja osiguranika te
potpunog gubitka radne sposobnosti člana obitelji obavlja, na temelju
medicinske dokumentacije iz stavka 1. ovoga članka, Zavod za
vještačenje, o čemu donosi nalaz i mišljenje.

\(3\) Na temelju nalaza i mišljenja Zavoda za vještačenje u prvom
stupnju, nakon provedene propisane revizije, Zavod donosi rješenje kojim
odlučuje o pravu na temelju činjenice o postojanju ili nepostojanju
smanjenja radne sposobnosti i preostale radne sposobnosti, djelomičnog i
potpunog gubitka radne sposobnosti te drugim činjenicama o kojima ovisi
pravo prema ovome Zakonu.

\(4\) Kada osiguranik žalbom pobija rješenje iz stavka 3. ovoga članka,
koje je doneseno na osnovi nalaza i mišljenja Zavoda za vještačenje,
Zavod donosi rješenje na temelju nalaza i mišljenja središnjeg ureda
Zavoda za vještačenje donesenog u povodu žalbe.

\(5\) Nalaz i mišljenje Zavoda za vještačenje iz stavka 4. ovoga članka
kojim je utvrđena činjenica iz stavka 2. ovoga članka, prije donošenja
rješenja o pravu, podliježe obveznoj reviziji.

\(6\) Prije donošenja nalaza i mišljenja Zavod za vještačenje može
zatražiti od doktora medicine provođenje odgovarajuće dodatne medicinske
obrade, a i provjeru medicinske dokumentacije priložene uz zahtjev.

\(7\) Ministarstvo nadležno za mirovinski sustav provodi provjeru
medicinske dokumentacije i u slučaju pravomoćnom presudom utvrđenog
postojanja kaznenog djela učinjenog pri vještačenju ili obavljanju
revizije nalaza i mišljenja o smanjenju ili potpunom gubitku radne
sposobnosti na temelju koje je ostvareno pravo prema ovome Zakonu, kao i
u slučaju ako je nastupila zastara kaznenog progona, ako je počinitelj
umro ili je nepoznat, a ta okolnost je ustanovljena putem Državnog
odvjetništva ili drugog nadležnog tijela kaznenog progona.

\(8\) Rješenje na temelju nalaza i mišljenja o činjenici postojanja ili
nepostojanja smanjenja radne sposobnosti i preostale radne sposobnosti
te djelomičnog i potpunog gubitka radne sposobnosti, tjelesnog
oštećenja, kao i potpunog gubitka radne sposobnosti člana obitelji
osiguranika Zavod donosi najkasnije u roku od šest mjeseci, računajući
od dana podnošenja prijedloga doktora medicine iz članka 118. stavka 2.
ovoga Zakona odnosno zahtjeva osiguranika.

Članak 121.

\(1\) U postupku nadzora i kontrole iz članka 134. ovoga Zakona
ministarstvo nadležno za mirovinski sustav može obaviti izvanredni
kontrolni pregled po službenoj dužnosti za prava utvrđena na temelju
smanjenja radne sposobnosti uz preostalu radnu sposobnost, djelomičnog
ili potpunog gubitka radne sposobnosti, tjelesnog oštećenja ili potpunog
gubitka radne sposobnosti člana obitelji osiguranika i o tome donosi
nalaz i mišljenje.

\(2\) Na izvanrednom kontrolnom pregledu iz stavka 1. ovoga članka
utvrđuje se je li nalaz i mišljenje na kojemu se temelji pravomoćno
rješenje o pravu zakonito donesen i pravilan, na temelju propisa koji su
važili u trenutku kada je pravo ostvareno.

\(3\) Na temelju nalaza i mišljenja iz stavka 1. ovoga članka područna
ustrojstvena jedinica Zavoda donosi rješenje.

\(4\) Kada se u postupku nadzora i kontrole iz stavka 1. ovoga članka u
ministarstvu nadležnom za mirovinski sustav obavlja izvanredni kontrolni
pregled po službenoj dužnosti, za prava utvrđena na temelju smanjenja
radne sposobnosti uz preostalu radnu sposobnost, djelomičnog ili
potpunog gubitka radne sposobnosti, tjelesnog oštećenja ili potpunog
gubitka radne sposobnosti člana obitelji osiguranika, nalaz i mišljenje
donosi vještak -- revizor odnosno vijeće vještaka -- revizora, a na
osnovi toga rješenje donosi područna ustrojstvena jedinica Zavoda koja
je donijela pravomoćno rješenje, kojim je meritorno odlučeno o pravu na
mirovinu odnosno naknadu zbog tjelesnog oštećenja koje je bilo predmet
provjere.

\(5\) Ako je na rješenje Zavoda iz stavka 4. ovoga članka podnesena
žalba, nalaz i mišljenje u povodu žalbe donosi vijeće vještaka --
revizora, a rješenje na osnovi toga nalaza i mišljenja donosi Zavod.

\(6\) Vijeće vještaka -- revizora u povodu žalbe razmatra razloge i nove
činjenice istaknute u žalbi, utvrđuje postoje li razlozi za promjenu
nalaza i mišljenja vještaka -- revizora odnosno vijeća vještaka --
revizora, je li potrebna dopuna medicinske obrade i pregled ili
neposredni pregled osiguranika te na osnovi tako provedenog postupka
vijeće vještaka -- revizora donosi nalaz i mišljenje.

\(7\) Ako se korisnik prava zbog neopravdanog razloga ne odazove na
kontrolni pregled iz stavka 1. ovoga članka, Zavod obustavlja isplatu
mirovine odnosno novčanog primanja iz mirovinskog osiguranja s prvim
danom idućeg mjeseca nakon donošenja rješenja o obustavi isplate.

\(8\) Obavijest i dokaz da se korisnik nije odazvao na uredno uručen
poziv ministarstva nadležnog za mirovinski sustav na izvanredni
kontrolni pregled ministarstvo nadležno za mirovinski sustav dužno je
dostaviti Zavodu.

\(9\) Jedan primjerak nalaza i mišljenja iz stavka 1. ovoga članka,
kojim je kao nezakonit izmijenjen nalaz i mišljenje na temelju kojega je
pravo ostvareno, nadležna područna ustrojstvena jedinica Zavoda obvezno
dostavlja Zavodu za vještačenje radi odgovarajuće evidencije.

Članak 122.

\(1\) Kada se rješava o pravu osiguranika, odnosno osigurane osobe, kao
dan nastanka smanjene radne sposobnosti uz preostalu radnu sposobnost,
djelomičnog gubitka radne sposobnosti ili potpunog gubitka radne
sposobnosti odnosno tjelesnog oštećenja uzima se dan kada je na temelju
uvida u medicinsku dokumentaciju ili neposrednog pregleda Zavoda za
vještačenje dano mišljenje u smislu članka 120. stavaka 2. i 4. ovoga
Zakona.

\(2\) Iznimno od stavka 1. ovoga članka, može se utvrditi raniji datum
nastanka smanjene radne sposobnosti uz preostalu radnu sposobnost,
djelomičnog ili potpunog gubitka radne sposobnosti odnosno tjelesnog
oštećenja na temelju medicinske dokumentacije iz prethodnog razdoblja.

\(3\) Kada se rješava o pravu člana obitelji osiguranika na temelju
potpunog gubitka radne sposobnosti, pri utvrđivanju dana nastanka
potpunog gubitka radne sposobnosti ili statusa djeteta s invaliditetom s
preostalom radnom sposobnošću uzima se u obzir dan od kojega pripada
pravo na obiteljsku mirovinu.

Članak 123.

\(1\) Nalaz i mišljenje Zavoda za vještačenje o utvrđenoj smanjenoj
radnoj sposobnosti, djelomičnom ili potpunom gubitku radne sposobnosti
na temelju koje se stječe pravo prema ovome Zakonu, prije donošenja
rješenja o pravu osiguranika odnosno osigurane osobe, obvezno podliježu
reviziji.

\(2\) Revizija nalaza i mišljenja Zavoda za vještačenje iz stavka 1.
ovoga članka obavlja se u ministarstvu nadležnom za mirovinski sustav.

\(3\) Pri obavljanju revizije može se zahtijevati dodatna medicinska
obrada u nezavisnom dijagnostičkom centru, kao i obaviti pregled
osiguranika.

\(4\) Kada se u postupku revizije iz stavka 2. ovoga članka utvrdi da
nalaz i mišljenje Zavoda za vještačenje iz stavka 1. ovoga članka treba
mijenjati, Zavod za vještačenje dužan je donijeti novi nalaz i
mišljenje, držeći se mišljenja danog u postupku revizije.

\(5\) Nalaz i mišljenje doneseno na izvanrednom kontrolnom pregledu u
postupku nadzora i kontrole iz članka 121. ovoga Zakona u vezi s člankom
134. stavkom 2. ovoga Zakona, neovisno o donesenoj ocjeni, podliježe
reviziji koja se obavlja u ministarstvu nadležnom za mirovinski sustav,
u roku iz stavka 7. ovoga članka.

\(6\) Reviziju ne mogu obavljati vještaci odnosno vijeće vještaka --
revizora koji su donijeli taj nalaz i mišljenje.

\(7\) Revizija nalaza i mišljenja Zavoda za vještačenje iz stavka 1.
ovoga članka mora biti obavljena u roku od deset dana od dana zaprimanja
nalaza i mišljenja, a iznimno u roku od 20 dana, računajući od istoga
dana, ako je prije davanja mišljenja iz stavka 1. ovoga članka potreban
pregled osiguranika te dodatna medicinska obrada.

\(8\) Revizija nalaza i mišljenja donesenog na izvanrednom kontrolnom
pregledu iz stavka 5. ovoga članka mora biti obavljena najkasnije 60
dana prije isteka roka za donošenje rješenja u postupku nadzora i
kontrole iz članka 134. stavka 3. ovoga Zakona.

\(9\) Ministar nadležan za mirovinski sustav donosi pravilnik o reviziji
i nadzoru medicinskog vještačenja u mirovinskom osiguranju.

Članak 124.

\(1\) Zavod u izvršavanju rješenja o priznatom pravu na profesionalnu
rehabilitaciju donosi rješenje o upućivanju na profesionalnu
rehabilitaciju.

\(2\) U izreci rješenja iz stavka 1. ovoga članka određuju se poslovi za
koje se korisnik prava može profesionalnom rehabilitacijom osposobiti,
trajanje profesionalne rehabilitacije i poslodavac odnosno ustanova u
kojoj će se profesionalna rehabilitacija provoditi.

Članak 125.

\(1\) Kada je u postupku za priznanje prava iz mirovinskog osiguranja
utvrđeno da su ispunjeni uvjeti za mirovinu, a pripadajuća svota
mirovine ne može se odmah odrediti, Zavod će obvezno donijeti rješenje o
priznanju prava na mirovinu i isplati predujma mirovine.

\(2\) Nakon prikupljenih svih podataka potrebnih za određivanje svote
mirovine, po službenoj dužnosti, Zavod donosi rješenje kojim će se
odrediti pripadajuća svota mirovine.

Članak 126.

\(1\) Rješenje o priznanju prava iz mirovinskog osiguranja izvršava se
od dana rješavanja zahtjeva, ako ovim Zakonom nije drukčije određeno.

\(2\) Rješenje kojim je priznato pravo na profesionalnu rehabilitaciju
izvršava se upućivanjem na profesionalnu rehabilitaciju kada postane
izvršno prema zakonu kojim se uređuje opći upravni postupak.

\(3\) Rješenje o pravima iz mirovinskog osiguranja izvršava Zavod.

Članak 127.

\(1\) Protiv rješenja o pravima i obvezama na mirovinsko osiguranje i iz
mirovinskog osiguranja u prvom stupnju može se izjaviti žalba.

\(2\) Žalba ne odgađa izvršenje rješenja, osim u slučajevima u kojima je
to ovim Zakonom određeno.

\(3\) Ako se žalbom pobija rješenje iz članka 120. stavka 3. ovoga
Zakona koje je doneseno na temelju nalaza i mišljenja Zavoda za
vještačenje, Zavod je dužan prije donošenja rješenja o žalbi pribaviti
nalaz i mišljenje Zavoda za vještačenje iz članka 120. stavka 4. ovoga
Zakona.

Članak 128.

\(1\) Ako se nakon donošenja rješenja protiv kojega nema redovitoga
pravnog lijeka u upravnom postupku sazna za nove činjenice ili se nađe
odnosno stekne mogućnost da se upotrijebe novi dokazi koji bi sami ili u
vezi s već izvedenim ili upotrijebljenim dokazima mogli dovesti do
drukčijeg rješenja da su te činjenice odnosno dokazi bili izneseni ili
upotrijebljeni u prijašnjem postupku, može se, iznimno od uvjeta i
rokova iz zakona kojim se uređuje opći upravni postupak, obnoviti
postupak iz mirovinskog osiguranja.

\(2\) Obnova postupka iz mirovinskoga osiguranja može se pokrenuti na
zahtjev stranke ili po službenoj dužnosti.

\(3\) Prava utvrđena rješenjem donesenim u obnovljenom postupku, prema
stavku 1. ovoga članka, pripadaju od prvoga dana idućeg mjeseca nakon
podnošenja zahtjeva za obnovu postupka odnosno od prvoga dana idućeg
mjeseca nakon rješavanja zahtjeva u obnovljenom postupku pokrenutom po
službenoj dužnosti.

Članak 129.

\(1\) Kada je mirovina određena prema članku 42. stavku 7. ili prema
članku 60. stavku 1. ovoga Zakona, nakon što je u cijelosti plaćen dug
doprinosa, na zahtjev osiguranika ponovno će se odrediti mirovina na
temelju staža osiguranja za koji je u cijelosti uplaćen dug doprinosa.

\(2\) Mirovina određena prema stavku 1. ovoga članka pripada osiguraniku
od prvoga dana idućeg mjeseca nakon podnošenja zahtjeva za ponovno
određivanje mirovine.

Članak 130.

\(1\) Rješenje kojim je utvrđeno svojstvo osiguranika i mirovinski staž
podliježe reviziji.

\(2\) Reviziju obavlja Zavod.

\(3\) Revizija rješenja iz stavka 1. ovoga članka odgađa njihovo
izvršenje.

Članak 131.

\(1\) Ako je protiv rješenja u prvom stupnju izjavljena žalba, o
reviziji i žalbi rješava se istim rješenjem.

\(2\) Ako se revizija rješenja protiv kojega nije izjavljena žalba ne
obavi u roku od tri mjeseca od dana isteka roka za žalbu, smatra se da
je revizija obavljena i da je na rješenje dana suglasnost.

Članak 132.

\(1\) U reviziji se može na rješenje dati suglasnost, izmijeniti ga ili
poništiti.

\(2\) Ako je rješenje u reviziji poništeno, Zavod donosi novo rješenje,
držeći se pravnog shvaćanja i primjedbi iznesenih u rješenju kojim je to
rješenje poništeno.

\(3\) Novo rješenje iz stavka 2. ovoga članka podliježe reviziji u kojoj
se ispituje je li ono u skladu s razlozima zbog kojih je prijašnje
rješenje poništeno.

\(4\) Rješenje kojim je u reviziji izmijenjeno rješenje Zavoda ima
svojstvo upravnog akta protiv kojega se može pokrenuti upravni spor.

\(5\) Upravni spor ne može se voditi protiv rješenja donesenog u
reviziji odnosno u povodu žalbe ako je s tim rješenjem rješenje doneseno
u prvom stupnju poništeno i predmet vraćen na ponovni postupak.

Članak 133.

\(1\) Pravomoćno rješenje o pravu na mirovinsko osiguranje ili iz
mirovinskog osiguranja može se ukinuti ako je prvim rješenjem povrijeđen
zakon, uredbe Europske unije o koordinaciji sustava socijalne
sigurnosti, međunarodni ugovor o socijalnom osiguranju ili opći akt
Zavoda na štetu osiguranika, osigurane osobe ili korisnika mirovine.

\(2\) Novo rješenje donijet će se i kada se saznaju nove činjenice koje
utječu na pravo osiguranika, osigurane osobe odnosno korisnika mirovine
koje su nastale nakon donošenja pravomoćnog rješenja ili kada je upravni
sud zauzeo za stranke povoljnije pravno stajalište.

\(3\) Prava utvrđena novim rješenjem donesenim prema stavcima 1. i 2.
ovoga članka pripadaju od prvoga dana idućeg mjeseca nakon rješavanja
zahtjeva ako je postupak pokrenut po službenoj dužnosti odnosno od
prvoga dana idućeg mjeseca nakon podnošenja zahtjeva osiguranika,
osigurane osobe ili korisnika mirovine.

Članak 134.

\(1\) Zavod po službenoj dužnosti može provesti nadzor i kontrolu
postupanja ili rješavanja u upravnim stvarima u kojima je doneseno
rješenje protiv kojeg se ne može podnijeti žalba odnosno protiv kojega
se ne može podnijeti žalba niti pokrenuti upravni spor.

\(2\) U postupku nadzora i kontrole iz stavka 1. ovoga članka središnja
ustrojstvena jedinica Zavoda provodi provjeru svih činjenica na temelju
kojih je pravo ostvareno te koje utječu na korištenje, gubitak i ponovno
određivanje prava na mirovinsko osiguranje i iz mirovinskog osiguranja.

\(3\) Nadzor i kontrola iz stavaka 1. i 2. ovoga članka može se obaviti
samo jedanput, u roku od pet godina od dana dostave rješenja stranki.

\(4\) Kada se u tijeku postupka nadzora i kontrole iz stavaka 1. i 2.
ovoga članka utvrdi da je pravomoćno rješenje iz stavka 1. ovoga članka
doneseno na temelju pogrešno utvrđenih činjenica odnosno da rješenje iz
stavka 1. ovoga članka sadrži nezakonitost ili nepravilnost, Zavod će u
skladu s odredbama zakona kojim se propisuje opći upravni postupak, po
službenoj dužnosti, donijeti novo rješenje kojim će rješenje iz
stavka 1. ovoga članka poništiti ili ukinuti, ovisno o prirodi utvrđene
nepravilnosti ili nezakonitosti, i istim rješenjem ponovno odlučiti o
pravu, na temelju pravilno utvrđenih činjenica i na temelju propisa koji
su važili u trenutku kada je pravo ostvareno.

\(5\) Ako je na rješenje iz stavka 4. ovoga članka podnesena žalba, o
žalbi rješava središnja ustrojstvena jedinica Zavoda.

\(6\) Novo rješenje u slučaju iz stavka 4. ovoga članka doneseno u
postupku nadzora i kontrole mora biti i otpremljeno iz Zavoda prije
isteka roka iz stavka 3. ovoga članka.

Članak 135.

\(1\) Zahtjevi i ostali podnesci, rješenja, potvrde i druge isprave u
postupku ostvarivanja prava iz mirovinskog osiguranja, kao i tužbe te
sudske odluke u postupku u upravnim sporovima oslobođeni su od plaćanja
upravnih i sudskih pristojbi.

\(2\) Na zahtjev pravnih ili fizičkih osoba Zavod može, u skladu s
propisima o zaštiti podataka, dati podatke iz evidencija koje vodi, uz
naplatu troškova vezanih za davanje tih podataka.

\(3\) Visina troškova iz stavka 2. ovoga članka određuje se odlukom
Upravnog vijeća Zavoda.

Članak 136.

\(1\) Isprave koje Zavod izdaje u granicama svoje nadležnosti i u
propisanom obliku smatraju se javnim ispravama.

\(2\) U postupku dokazivanja mikrofilmska preslika isprave i preslika
nastala digitalizacijom isprave, kao i reprodukcija mikrofilmske
preslike i digitalne preslike isprave izjednačava se s ispravom iz
stavka 1. ovoga članka ako je takvu mikrofilmsku presliku, digitalnu
kopiju preslike odnosno reprodukciju tih kopija izdao Zavod u granicama
svoje nadležnosti.

\(3\) Dopušteno je dokazivati da su u takvoj ispravi odnosno
mikrofilmskoj preslici isprave ili digitalnoj preslici isprave, kao i
reprodukciji tih kopija činjenice neistinito potvrđene ili da je sama
isprava odnosno mikrofilmska preslika, digitalna preslika isprave ili
reprodukcija tih preslika neispravno sastavljena.

\(4\) Dopušteno je dokazivati da mikrofilmska preslika ili digitalna
preslika isprave odnosno reprodukcija tih preslika nije vjerna izvorniku
isprave.

\(5\) Mikrofilmska preslika isprave i digitalna preslika isprave, kao i
reprodukcija tih preslika, koje je na propisan način izdao Zavod u
granicama svoje nadležnosti, imaju u upravnom postupku i drugim
postupcima pred nadležnim tijelima i na sudu dokaznu vrijednost
izvornika isprave za rješavanje stvari o kojoj se vodi postupak.

Članak 137.

\(1\) Za dokumentaciju iz spisa koji je formiran u elektroničkom sustavu
upravljanja dokumentacijom u upravnim i ostalim postupcima iz
nadležnosti Zavoda, a kojemu je prilikom digitalizacije osigurana
nepromjenjivost u odnosu na izvornik, kao i reprodukciju digitalne
kopije izvornika smatrat će se da u tim postupcima imaju pravnu snagu
jednaku izvornoj dokumentaciji.

\(2\) Dokumentacija spisa iz stavka 1. ovoga članka formiranog
digitalizacijom ima istu pravnu snagu kao i izvorna dokumentacija i u
ostalim postupcima ili provođenju pojedinih pravnih radnji u postupcima
koji se vode vezano uz prava iz mirovinskog osiguranja i na mirovinsko
osiguranje, naknade štete i drugih iz mjerodavnosti Zavoda u kojima je
ta dokumentacija iz spisa potrebna, osim ako posebnim zakonom nije
drukčije određeno.

\(3\) Dopušteno je dokazivati da je pojedina dokumentacija iz spisa ili
digitalne kopije nevjerodostojna ili da je digitalna kopija neispravna.

### DIO SEDMI USTROJSTVO ZAVODA

Članak 138.

\(1\) Zavod je javna ustanova na koju se primjenjuju propisi o
ustanovama, ako ovim Zakonom nije drukčije uređeno.

\(2\) Zavod ima svojstvo pravne osobe s pravima, obvezama te
odgovornošću utvrđenom ovim Zakonom i Statutom.

\(3\) Sjedište Zavoda je u Zagrebu.

Članak 139.

\(1\) Rad Zavoda je javan.

\(2\) Zavod o svom radu najmanje jedanput godišnje izvješćuje Hrvatski
sabor.

\(3\) Zavod podnosi Vladi Republike Hrvatske izvješće o godišnjem
poslovanju do 30. lipnja za prethodnu godinu.

\(4\) Godišnje izvješće obvezno sadrži podatke o:

1\. osiguranim osobama i korisnicima prava

2\. financijskom poslovanju za razdoblje od 1. siječnja do 31. prosinca
prethodne kalendarske godine.

Članak 140.

\(1\) Zavod obavlja poslove iz svoje djelatnosti u sljedećim
ustrojstvenim jedinicama:

-- središnjoj ustrojstvenoj jedinici

-- područnim ustrojstvenim jedinicama.

\(2\) Središnja ustrojstvena jedinica Zavoda je Središnja služba, sa
sjedištem u Zagrebu.

Članak 141.

\(1\) Statut Zavoda donosi Upravno vijeće, a potvrđuje ga Vlada
Republike Hrvatske.

\(2\) Statutom Zavoda uređuje se osobito:

-- djelokrug i naziv ustrojstvenih jedinica

-- prava, obveze i odgovornosti tijela upravljanja

-- obavljanje stručno-administrativnih, pravnih i njima sličnih poslova

-- i druga pitanja propisana zakonom bitna za rad Zavoda.

\(3\) Statut i drugi opći akti Zavoda koji se odnose na osiguranike i
korisnike prava objavljuju se u »Narodnim novinama«.

Članak 142.

\(1\) Zavod ima javne ovlasti u rješavanju o pravima i obvezama iz
mirovinskog osiguranja.

\(2\) Zavod obavlja sljedeće poslove:

1\. poslove u vezi s ostvarivanjem prava osiguranih osoba iz mirovinskog
osiguranja na temelju generacijske solidarnosti

2\. osigurava provedbu uredbi Europske unije o koordinaciji sustava
socijalne sigurnosti i međunarodnih ugovora o socijalnom osiguranju

3\. osigurava zakonitost ostvarivanja prava osiguranih osoba te im pruža
stručnu pomoć pri ostvarivanju prava

4\. provodi politiku razvitka i unapređivanja mirovinskog osiguranja na
temelju generacijske solidarnosti

5\. obavlja i druge poslove u vezi s provedbom i ostvarivanjem prava iz
mirovinskog osiguranja na temelju generacijske solidarnosti.

\(3\) Zavod može ugovoriti s tijelom državne uprave, jedinicom lokalne i
područne (regionalne) samouprave te HP-Hrvatskom poštom d.d. da za Zavod
obavljaju poslove savjetovanja i informiranja stranaka, zaprimanja,
izdavanja i kompletiranja dokumentacije u vezi s rješavanjem o pravima
iz mirovinskog osiguranja.

Članak 143.

\(1\) Zavodom upravlja Upravno vijeće u skladu s odredbama ovoga Zakona,
Statuta i drugih općih akata Zavoda.

\(2\) Upravno vijeće čini devet članova koje imenuje Vlada Republike
Hrvatske, i to:

1\. četiri člana na prijedlog ministra nadležnog za mirovinski sustav

2\. dva člana na prijedlog udruga umirovljenika

3\. jednog člana na prijedlog Gospodarsko-socijalnog vijeća iz redova
sindikata

4\. jednog člana na prijedlog Gospodarsko-socijalnog vijeća iz redova
poslodavaca

5\. jednog člana predstavnika radnika Zavoda.

\(3\) Predsjednika Upravnog vijeća biraju članovi Upravnog vijeća iz
redova članova Upravnog vijeća iz stavka 2. točke 1. ovoga članka.

\(4\) Mandat članova Upravnog vijeća traje četiri godine.

\(5\) Djelokrug, ovlaštenja i odgovornost Upravnog vijeća utvrđuju se
Statutom Zavoda.

Članak 144.

\(1\) Zavod ima ravnatelja.

\(2\) Ravnatelj Zavoda ima zamjenike ravnatelja i pomoćnike ravnatelja.

\(3\) Ravnatelja Zavoda imenuje Vlada Republike Hrvatske na prijedlog
ministra nadležnog za mirovinski sustav na vrijeme od četiri godine, a
na temelju provedenog javnog natječaja.

\(4\) Zamjenike ravnatelja i pomoćnike ravnatelja Zavoda imenuje Vlada
Republike Hrvatske na prijedlog ministra nadležnog za mirovinski sustav.

\(5\) Djelokrug, ovlaštenja i odgovornost ravnatelja, zamjenika
ravnatelja i pomoćnika ravnatelja Zavoda utvrđuju se Statutom.

\(6\) Za vrijeme obnašanja dužnosti zamjenici ravnatelja i pomoćnici
ravnatelja Zavoda imaju pravo na plaću te ostala materijalna i druga
prava iz radnog odnosa.

Članak 145.

\(1\) Zavod može imati nadzorna, stručna i savjetodavna tijela.

\(2\) Sastav, osnivanje i poslovi tijela iz stavka 1. ovoga članka
utvrđuju se Statutom.

Članak 146.

\(1\) Radi obavljanja stručnih, administrativnih, pravnih, ekonomskih i
drugih poslova Zavod ima jedinstvenu stručnu službu.

\(2\) Stručna služba Zavoda ustrojava se na način koji osigurava
nesmetano, racionalno i uspješno obavljanje djelatnosti Zavoda, kao i
ostvarivanje prava iz mirovinskog osiguranja na način dostupan svim
osiguranim osobama u Zavodu.

\(3\) Zavod općim aktom utvrđuje radna mjesta koja se popunjavaju putem
natječaja, vrijeme na koje se imenuje radnik na položaj, način
oglašavanja, razloge za razrješenje prije isteka vremena imenovanja na
položaj i druga pitanja u vezi s obavljanjem poslova na tim položajima.

Članak 147.

Upravni nadzor nad Zavodom provodi ministarstvo nadležno za mirovinski
sustav.

### DIO OSMI FINANCIRANJE

Članak 148.

\(1\) Prihodi mirovinskog osiguranja su:

1\. doprinosi za obvezno mirovinsko osiguranje na temelju generacijske
solidarnosti čiji su obveznici osiguranici, poslodavci, Republika
Hrvatska i drugi obveznici prema propisima kojima se uređuju doprinosi

2\. kapitalizirani doprinosi članova obveznih mirovinskih fondova koji
su ostvarili mirovinu isključivo u obveznom mirovinskom osiguranju na
temelju generacijske solidarnosti

3\. prihodi iz državnog proračuna

4\. vlastiti prihodi

5\. prihodi od prodaje ili zamjene nekretnine u vlasništvu Zavoda, osim
dijela prihoda uređenog propisom kojim se uređuje prodaja stanova na
kojima postoji stanarsko pravo

6\. ostali prihodi i primici.

\(2\) Prihode iz stavka 1. točke 5. ovoga članka Zavod može koristiti
kao namjenski prihod za kapitalne rashode odnosno nabavu i održavanje
nefinancijske imovine za poslovanje Zavoda.

Članak 149.

Rashodi mirovinskog osiguranja su:

1\. mirovine, novčane naknade i druga primanja iz mirovinskoga
osiguranja na temelju stečenih prava

2\. troškovi profesionalne rehabilitacije i naknade za putne troškove u
vezi s ostvarivanjem toga prava

3\. troškovi vještačenja radne sposobnosti osiguranika prema
međunarodnim ugovorima o socijalnom osiguranju i uredbama Europske unije
o koordinaciji sustava socijalne sigurnosti koje je isključivo za
potrebe Zavoda obavio inozemni nositelj mirovinskog osiguranja ili
inozemna ustanova nadležna za vještačenje radne sposobnosti

4\. troškovi u vezi s isplatom mirovina i drugih primanja iz
mirovinskoga osiguranja

5\. troškovi provedbe osiguranja i troškovi tijela upravljanja Zavodom

6\. doprinosi za određene kategorije osiguranika za koje je obveznik
Republika Hrvatska

7\. drugi troškovi.

Članak 150.

\(1\) Doprinosi za mirovinsko osiguranje, obveznici doprinosa, osnovice
i stope za obračun, način obračuna, rokovi plaćanja te druga pitanja u
vezi s plaćanjem doprinosa za mirovinsko osiguranje uređuju se posebnim
zakonom.

\(2\) Stopa doprinosa za mirovinsko osiguranje utvrđuje se tako da se
planiranim prihodima od doprinosa i drugim prihodima pokriju planirani
rashodi.

Članak 151.

\(1\) Republika Hrvatska osigurava sredstva u državnom proračunu:

1\. za pokrivanje dijela obveza mirovinskog osiguranja koje nastaju
priznavanjem i određivanjem mirovine pod povoljnijim uvjetima prema
općim i posebnim propisima o mirovinskom osiguranju te međunarodnim
ugovorima

2\. za određivanje dodataka odnosno povećanja mirovine prema posebnim
propisima kojima se uređuje to pravo

3\. isplatu godišnjeg dodatka

4\. za obračun i isplatu doprinosa za posebne kategorije osiguranika
određene zakonom kojim se uređuju doprinosi

5\. druge slučajeve određene zakonom.

\(2\) Ako se planiranim prihodima iz doprinosa iz članka 150. ovoga
Zakona ne mogu pokriti planirani rashodi koji se financiraju iz
doprinosa, Republika Hrvatska iz državnog proračuna osigurava Zavodu
sredstva u svoti koja nedostaje.

\(3\) Ministar nadležan za mirovinski sustav, uz prethodnu suglasnost
ministra nadležnog za financije, pravilnikom uređuje način utvrđivanja
visine sredstava iz stavaka 1. i 2. ovoga članka.

Članak 152.

\(1\) Sredstva za obavljanje djelatnosti Zavoda osiguravaju se prema
odredbama ovoga Zakona te drugih zakona i drugih propisa.

\(2\) Sredstva za financiranje rashoda iz članka 149. ovoga Zakona i
njihov raspored utvrđuju se financijskim planom Zavoda koji je sastavni
dio državnog proračuna Republike Hrvatske.

\(3\) Financijsko poslovanje Zavoda obavlja se preko računa državnog
proračuna Republike Hrvatske.

### DIO DEVETI IMOVINA ZAVODA

Članak 153.

Imovinu Zavoda čine nekretnine, pokretnine, dionice, poslovni udjeli,
vrijednosni papiri, potraživanja, novac i ostala imovina na kojoj su
republički fondovi mirovinskog i invalidskog osiguranja i njihovi pravni
prednici imali pravo raspolaganja odnosno pravo vlasništva.

Članak 154.

\(1\) Zavod u pravnom prometu ima neograničenu pravnu i poslovnu
sposobnost te može u pravnom prometu stjecati prava i preuzimati obveze.

\(2\) Za obveze preuzete u pravnom prometu Zavod odgovara cjelokupnom
svojom imovinom.

Članak 155.

\(1\) Radi povećanja imovine Zavod ima pravo osnivati trgovačka društva,
društva za upravljanje fondovima, odnosno investicijska društva,
kreditne i financijske institucije i ustanove, mirovinsko osiguravajuće
društvo za obavljanje isplate mirovine korisnicima mirovina i drugim
osobama određene na temelju kapitaliziranih uplata doprinosa člana
mirovinskog fonda.

\(2\) Novčana sredstva (dobit) ostvarena poslovanjem pravnih osoba iz
stavka 1. ovoga članka mogu se koristiti za poboljšanje materijalnog
položaja umirovljenika.

### DIO DESETI NAKNADA ŠTETE I STJECANJE BEZ OSNOVE

Članak 156.

\(1\) Zavod ima pravo zahtijevati naknadu štete za novčana davanja koja
se isplaćuju na teret mirovinskog osiguranja sve dok traje isplata tih
davanja i iako su ta davanja osigurana u mirovinskom osiguranju.

\(2\) Naknada stvarne štete, koju Zavod ima pravo zahtijevati u
slučajevima iz ovoga Zakona, obuhvaća ukupne svote davanja i troškove
koji se isplaćuju iz mirovinskog osiguranja:

1\. novčana davanja isplaćena na osnovi priznatog prava na invalidsku
mirovinu u punom iznosu sve dok traje isplata invalidske mirovine,
neovisno o činjenici naknadnog ispunjenja uvjeta na prijevremenu
starosnu ili starosnu mirovinu

2\. novčana davanja isplaćena na osnovi priznatog prava na obiteljsku
mirovinu u punom iznosu sve dok traje isplata obiteljske mirovine bez
obzira na to bi li umrli osiguranik, da je živ, ispunio uvjete za
ostvarivanje prava na prijevremenu starosnu ili starosnu mirovinu

3\. novčana davanja na osnovi priznatog prava na naknadu zbog tjelesnog
oštećenja

4\. troškove profesionalne rehabilitacije, kao i novčane naknade u vezi
s korištenjem tog prava.

\(3\) Zahtjevom za naknadu štete Zavod može obuhvatiti ukupnu svotu
štete (kapitaliziranu štetu) ili svotu stvarne štete prema isplatama
(pojedinih davanja) koja se odnosi na određeno razdoblje.

\(4\) Kada se šteta sastoji u obvezi Zavoda na trajna novčana davanja,
taj se iznos štete može zahtijevati i u ukupnom iznosu (kapitalizirana
šteta), a izračunava se prema visini priznate mirovine ili drugog
davanja i tablicama aktuarske matematike koje donosi Zavod po prethodno
pribavljenom mišljenju ministarstva nadležnog za financije.

\(5\) Zavod može zahtijevati plaćanje naknade štete u ukupnom iznosu i
neposredno od društva za osiguranje.

Članak 157.

\(1\) Zavod ima pravo na naknadu štete od osobe koja je prouzročila
smanjenje radne sposobnosti uz preostalu radnu sposobnost, djelomičan
ili potpuni gubitak radne sposobnosti, tjelesno oštećenje ili smrt
osigurane osobe.

\(2\) Ako je štetu iz stavka 1. ovoga članka uzrokovao radnik na radu
ili u vezi s radom, odgovaraju poslodavac i radnik solidarno.

\(3\) Za štetu iz stavka 1. ovoga članka odgovara poslodavac ako je
šteta nastala zbog toga što nisu provedene mjere zaštite na radu odnosno
mjere za zaštitu građana.

\(4\) Korisnik prava iz mirovinskog osiguranja dužan je na zahtjev
Zavoda dostaviti podatke o okolnostima nastanka ozljede koja je
uzrokovala smanjenje radne sposobnosti uz preostalu radnu sposobnost,
djelomični ili potpuni gubitak radne sposobnosti i tjelesno oštećenje
ili smrt osiguranika na kojima se temelje davanja Zavoda.

Članak 158.

Zavod ima pravo na naknadu štete od poslodavca ili centra za
profesionalnu rehabilitaciju ako je šteta nastala zbog neizvršenja
njihove zakonske ili ugovorne obveze u vezi s profesionalnom
rehabilitacijom invalida.

Članak 159.

\(1\) Zavod ima pravo zahtijevati naknadu štete u slučajevima iz članka
156. ovoga Zakona i izravno od društva za osiguranje kod kojega su
vlasnici odnosno korisnici motornog vozila osigurani od odgovornosti za
štetu (izvorno pravo na naknadu štete).

\(2\) Ako je šteta nastala uporabom vozila čiji se vlasnik odnosno
korisnik nije osigurao od automobilske odgovornosti, Zavod ima pravo
zahtijevati naknadu štete izravno od vlasnika odnosno korisnika motornog
vozila.

\(3\) Zavod ima pravo zahtijevati naknadu štete izravno od Hrvatskog
ureda za osiguranje ako je šteta:

1\. nastala uporabom nepoznatoga motornog vozila

2\. nanesena vozilom inozemne registracije na teritoriju Republike
Hrvatske koje ima valjanu međunarodnu ispravu o osiguranju od
automobilske odgovornosti

3\. nanesena uporabom neosiguranog vozila inozemne registracije.

\(4\) Zavod ima pravo zahtijevati naknadu štete i kada je šteta nastala
u inozemstvu, u skladu s odredbama zakona, pravnih propisa Europske
unije i međunarodnih ugovora.

\(5\) Za utvrđivanje visine stvarne štete u slučajevima iz stavaka 1. do
3. ovoga članka mjerodavne su odredbe ovoga Zakona.

Članak 160.

\(1\) Potraživanja naknade štete zastarijevaju istekom rokova određenih
propisom kojim se uređuju obvezni odnosi.

\(2\) Rokovi zastare potraživanja naknade štete prema ovome Zakonu
počinju teći od dana pravomoćnosti rješenja kojim je osiguraniku ili
korisniku priznato pravo iz mirovinskog osiguranja odnosno kojim je
određena isplata mirovine ili drugog primanja iz mirovinskog osiguranja.

\(3\) Na svotu potraživanja naknade štete Zavod ima pravo na zateznu
kamatu u visini određenoj zakonom koja teče od prvog idućeg dana nakon
isteka roka od 15 dana od dana dostave poziva odgovornoj osobi da
naknadi štetu.

Članak 161.

\(1\) Osoba koja primi mirovinu ili neko drugo primanje iz mirovinskog
osiguranja koje joj ne pripada, kao i nasljednici te osobe prema
propisima o nasljeđivanju dužni su ga vratiti Zavodu zbog stjecanja bez
osnove.

\(2\) Obveza vraćanja davanja stečenog bez osnove (u daljnjem tekstu:
nepripadna isplata) postoji:

1\. kada je pravo iz mirovinskog osiguranja ostvareno protivno ovome
Zakonu

2\. kada je mirovina ili drugo primanje isplaćeno u većoj svoti od
pripadajuće

3\. kada je mirovina ili drugo primanje isplaćeno pravnoj ili fizičkoj
osobi kojoj ne pripada.

\(3\) Zavod rješenjem u upravnom postupku po službenoj dužnosti utvrđuje
visinu nepripadno isplaćenih sredstava stečenih bez osnove prema ovome
članku i razdoblje na koje se nepripadna isplata odnosi.

\(4\) Rješenje iz stavka 3. ovoga članka treba sadržavati rok u kojem
osoba koja je primila nepripadno isplaćena sredstva može dobrovoljno
ispuniti tražbinu uplatom na račun državnog proračuna.

\(5\) Rješenje iz stavka 3. ovoga članka je ovršna isprava.

\(6\) Zavod može potraživanje s osnove nepripadne isplate iz stavaka 1.
i 2. ovoga članka namiriti prijebojem iz mirovinskih primanja korisnika.

Članak 162.

\(1\) Nepripadno isplaćenu mirovinu ili drugo primanje dužan je Zavodu
vratiti poslodavac ako je osiguranik ostvario neko pravo iz mirovinskog
osiguranja, a poslodavac nije dao ili je dao neistinite ili netočne
podatke o činjenicama o kojima ovisi stjecanje ili gubitak prava.

\(2\) Obveza iz stavka 1. ovoga članka postoji i za osiguranika koji je
obvezan sam podnositi prijave ili davati podatke za svoje osiguranje.

Članak 163.

\(1\) Pravo Zavoda na utvrđivanje nepripadne isplate i prava na povrat
nepripadne isplate zastarijeva za pet godina, računajući od dana kada je
zastara počela teći.

\(2\) Zastara prava na utvrđivanje nepripadne isplate počinje teći nakon
isteka godine u kojoj je Zavod saznao za nepripadnu isplatu, odnosno za
osobu primatelja nepripadne isplate.

\(3\) Zastara prava na povrat nepripadne isplate počinje teći od
pravomoćnosti rješenja kojim je utvrđena nepripadna isplata.

Članak 164.

\(1\) Ako se radi povrata nepripadne isplate, kamata ili troškova
naplate vodi postupak pred sudom ili drugim nadležnim tijelom, za
vrijeme trajanja tog postupka zastara ne teče.

\(2\) Tijek zastare prava na utvrđivanje, odnosno prava na povrat
nepripadne isplate, kamata i troškova naplate prekida se svakim
službenim aktom Zavoda usmjerenim prema dužniku ili nasljedniku dužnika
prema propisima o nasljeđivanju, radi utvrđivanja ili povrata nepripadne
isplate, kamata i troškova naplate, a koji je dostavljen obvezniku
povrata.

\(3\) Nakon poduzetih radnji iz stavka 2. ovoga članka zastarni rok
počinje ponovno teći.

Članak 165.

Na naknadu štete Zavodu i nepripadne isplate, odnosno stjecanja bez
osnove primjenjuju se isključivo odgovarajuće odredbe propisa kojim se
uređuju obvezni odnosi i odgovarajuće posebne odredbe ovoga Zakona, osim
ako ovaj Zakon ne propisuje drukčije.

### DIO JEDANAESTI PREKRŠAJNE ODREDBE

Članak 166.

\(1\) Obveznik doprinosa -- pravna osoba kaznit će se za prekršaj
novčanom kaznom u iznosu od 8090,00 do 13.270,00 eura ako u skladu s
člankom 109. stavkom 2. ne dojavi Zavodu da osiguranik nije započeo
raditi.

\(2\) Obveznik doprinosa -- pravna osoba kaznit će se za prekršaj
novčanom kaznom u iznosu od 660,00 do 6630,00 eura:

1\. ako dostavi netočne podatke Zavodu u skladu s člankom 106. stavkom
4. ovoga Zakona

2\. ako prema članku 107. stavku 1. ovoga Zakona ne dostavi podatke o
stažu osiguranja i osnovici za osiguranika u propisanom roku ili to
učini nakon isteka roka

3\. ako u postupku kontrole podataka o kojima ovise prava iz mirovinskog
osiguranja ne dostavi dokumentaciju u skladu s člankom 107. stavkom 2.
ovoga Zakona

4\. ako ne dostavi podatak o početku, prestanku i promjeni u poslovanju
ili to učini nakon isteka propisanog roka prema članku 109. stavku 1.
točki 1. ovoga Zakona

5\. ako ne dostavi podatak o početku i prestanku osiguranja i promjeni
tijekom osiguranja ili to učini nakon isteka propisanog roka prema
članku 109. stavku 1. točkama 2., 3. i 5. ovoga Zakona.

\(3\) Za prekršaj iz stavaka 1. i 2. ovoga članka kaznit će se i
obveznik doprinosa -- fizička osoba i odgovorna osoba u pravnoj osobi
novčanom kaznom u iznosu od 130,00 do 1320,00 eura.

Članak 167.

Osiguranik koji je sam obveznik plaćanja doprinosa za mirovinsko
osiguranje kaznit će se novčanom kaznom u iznosu od 130,00 do 1320,00
eura:

1\. ako ne dostavi podatak o početku, prestanku i promjeni u poslovanju
obveznika doprinosa ili to učini nakon isteka propisanog roka prema
članku 109. stavku 1. točki 1. ovoga Zakona

2\. ako ne dostavi podatak o početku i prestanku osiguranja i promjeni
tijekom osiguranja ili to učini nakon isteka propisanog roka prema
članku 109. stavku 1. točkama 4. i 5. ovoga Zakona.

Članak 168.

Banka ili pošta kaznit će se za prekršaj novčanom kaznom u iznosu od
1320,00 do 13.270,00 eura ako na zahtjev Zavoda ne postupi prema članku
96. stavku 5. ovoga Zakona.

### DIO DVANAESTI PRIJELAZNE I ZAVRŠNE ODREDBE

Članak 169.

\(1\) Korisnicima prava na starosnu mirovinu, prijevremenu starosnu
mirovinu, invalidsku mirovinu, obiteljsku mirovinu, najnižu mirovinu,
zaštitni dodatak uz mirovinu, doplatak za pomoć i njegu, kao i na
novčanu naknadu zbog tjelesnog oštećenja, koji su ta prava ostvarili
prema propisima o mirovinskom i invalidskom osiguranju koji su važili do
stupanja na snagu ovoga Zakona, osiguravaju se ta prava i nakon toga
dana u istom opsegu i usklađuju se prema ovome Zakonu.

\(2\) Korisnicima koji su ostvarili pravo na invalidsku mirovinu zbog
profesionalne nesposobnosti za rad prema Zakonu o mirovinskom osiguranju
(»Narodne novine«, br. 102/98., 127/00., 59/01., 109/01., 147/02.,
117/03., 30/04., 177/04., 92/05., 43/07. -- Odluka Ustavnog suda
Republike Hrvatske, 79/07., 35/08., 40/10. -- Odluka Ustavnog suda
Republike Hrvatske, 121/10., 130/10. -- pročišćeni tekst, 61/11.,
114/11., 76/12., 112/13. i 133/13.) osiguravaju se prava po toj osnovi i
nakon stupanja na snagu ovoga Zakona, uz odgovarajuću primjenu
mirovinskog faktora iz ovoga Zakona.

\(3\) Korisnicima prava na invalidsku mirovinu zbog profesionalne
nesposobnosti za rad određene prema odredbi članka 174. stavaka 1. do 3.
Zakona o mirovinskom osiguranju (»Narodne novine«, br. 102/98., 127/00.,
59/01., 109/01., 147/02., 117/03., 30/04., 177/04., 92/05., 43/07. --
Odluka Ustavnog suda Republike Hrvatske, 79/07., 35/08., 40/10. --
Odluka Ustavnog suda Republike Hrvatske, 121/10., 130/10. -- pročišćeni
tekst, 61/11., 114/11., 76/12., 112/13. i 133/13.) osiguravaju se prava
po toj osnovi i nakon stupanja na snagu ovoga Zakona u istom opsegu, uz
primjenu mirovinskog faktora iz članka 174. stavka 3. Zakona o
mirovinskom osiguranju (»Narodne novine«, br. 102/98., 127/00., 59/01.,
109/01., 147/02., 117/03., 30/04., 177/04., 92/05., 43/07. -- Odluka
Ustavnog suda Republike Hrvatske, 79/07., 35/08., 40/10. -- Odluka
Ustavnog suda Republike Hrvatske, 121/10., 130/10. -- pročišćeni tekst,
61/11., 114/11., 76/12., 112/13. i 133/13.).

\(4\) Korisnicima invalidske mirovine zbog profesionalne nesposobnosti
za rad koji su tu mirovinu ostvarili prema odredbi članka 174. stavka 3.
točaka 3. i 4. Zakona o mirovinskom osiguranju (»Narodne novine«, br.
102/98., 127/00., 59/01., 109/01., 147/02., 117/03., 30/04., 177/04.,
92/05., 43/07. -- Odluka Ustavnog suda Republike Hrvatske, 79/07.,
35/08., 40/10. -- Odluka Ustavnog suda Republike Hrvatske, 121/10.,
130/10. -- pročišćeni tekst, 61/11., 114/11., 76/12., 112/13. i 133/13.)
u staž osiguranja računa se razdoblje provedeno u zaposlenju s nepunim
radnim vremenom nakon ostvarenog prava na tu mirovinu, u trajanju koje
odgovara dvostrukom vremenu provedenom u zaposlenju, ali najduže u
trajanju do punog radnog vremena i najviše 12 mjeseci za pojedinu
kalendarsku godinu.

\(5\) Korisnicima prava na invalidsku mirovinu zbog potpunog gubitka
radne sposobnosti odnosno zbog opće nesposobnosti za rad nastale zbog
bolesti, koji su mirovinu ostvarili prema općim propisima prije stupanja
na snagu ovoga Zakona, s danom navršene starosne dobi iz članka 38.,
odnosno 170. ovoga Zakona Zavod po službenoj dužnosti prevodi to pravo u
istoj svoti na starosnu mirovinu.

\(6\) Korisniku invalidske mirovine zbog profesionalne nesposobnosti za
rad prema propisu kojim se uređuju prava iz mirovinskog osiguranja
djelatnih vojnih osoba, policijskih službenika i ovlaštenih službenih
osoba, korisniku invalidske mirovine zbog djelomičnog gubitka radne
sposobnosti, odnosno profesionalne nesposobnosti za rad prema općem
propisu kojemu je prestalo članstvo u obveznom mirovinskom fondu u
razdoblju od 1. rujna 2015. do 30. lipnja 2016. starosna mirovina,
prijevremena starosna mirovina, starosna mirovina za dugogodišnjeg
osiguranika, invalidska mirovina zbog potpunog gubitka radne sposobnosti
ili invalidska mirovina zbog opće nesposobnosti za rad određuje se kao
da je osiguranik bio osiguran samo u obveznom mirovinskom osiguranju
generacijske solidarnosti.

\(7\) Plaćene doprinose za mirovinsko osiguranje do 31. prosinca 2002.
utvrđuje Zavod u skladu s propisom kojim se uređuje odnos između
poreznih obveznika i poreznih tijela.

\(8\) Korisnicima invalidske mirovine odnosno invalidske mirovine
prevedene u starosnu mirovinu koji su to pravo ostvarili prema općem ili
posebnom propisu do stupanja na snagu članka 85. stavka 1. točaka 12.,
13. i 15. ovoga Zakona Zavod će, po službenoj dužnosti, najkasnije do
31. ožujka 2026., odrediti invalidsku mirovinu primjenom mirovinskoga
faktora određenog prema ovome Zakonu od 1. siječnja 2026., bez donošenja
rješenja.

\(9\) Korisnicima prava na prijevremenu starosnu mirovinu, starosnu
mirovinu i starosnu mirovinu za dugogodišnjeg osiguranika kojima je
mirovina određena primjenom polaznog faktora manjeg od 1,0, a koji su 70
godina života navršili do dana stupanja na snagu članka 83. stavaka 9. i
10. ovoga Zakona Zavod će, po službenoj dužnosti, najkasnije do 31.
ožujka 2026., odrediti prijevremenu starosnu mirovinu, starosnu mirovinu
i starosnu mirovinu za dugogodišnjeg osiguranika bez smanjenja polaznog
faktora zbog ranijeg odlaska u mirovinu od 1. siječnja 2026., bez
donošenja rješenja.

\(10\) Korisnicima najniže mirovine koji su tu mirovinu ostvarili do
stupanja na snagu ovoga Zakona nova svota najniže mirovine odredit će se
prema ovome Zakonu, od stupanja na snagu ovoga Zakona, bez donošenja
rješenja.

\(11\) U razdoblju od stupanja na snagu ovoga Zakona do 31. prosinca
2025. mirovinski faktor iznosi:

1\. 0,8 za privremenu invalidsku mirovinu koja se isplaćuje za vrijeme
nezaposlenosti

2\. 1,0 za invalidsku mirovinu zbog potpunog gubitka radne sposobnosti i
invalidsku mirovinu prevedenu u starosnu mirovinu

3\. 0,8 za invalidsku mirovinu zbog djelomičnog gubitka radne
sposobnosti koja se isplaćuje osiguraniku za vrijeme nezaposlenosti i
zaposlenja do polovice punog radnog vremena.

\(12\) Korisniku invalidske mirovine zbog potpunog gubitka radne
sposobnosti odnosno zbog opće nesposobnosti za rad te korisniku
invalidske mirovine prevedene u starosnu mirovinu koji se u razdoblju od
stupanja na snagu ovoga Zakona do 31. prosinca 2025. zaposli obustavlja
se isplata mirovine.

Članak 170.

\(1\) Iznimno od članka 38. ovoga Zakona, pravo na starosnu mirovinu
stječe osiguranik -- žena kada navrši 15 godina mirovinskog staža i:

-- u 2025. godini -- 63 godine i 9 mjeseci života

-- u 2026. godini -- 64 godine života

-- u 2027. godini -- 64 godine i 3 mjeseca života

-- u 2028. godini -- 64 godine i 6 mjeseci života

-- u 2029. godini -- 64 godine i 9 mjeseci života.

\(2\) U razdoblju od stupanja na snagu ovoga Zakona do 31. prosinca
2029. osiguraniku -- ženi koja prvi put stječe pravo na mirovinu polazni
faktor za određivanje starosne mirovine nakon navršene starosne dobi iz
stavka 1. ovoga članka povećava se za postotak iz članka 83. stavka 4.
ovoga Zakona za svaki mjesec koji je protekao od navedene navršene
starosne dobi iz stavka 1. ovoga članka do dana ostvarivanja prava.

\(3\) Za određivanje obiteljske mirovine poslije smrti osiguranika koji
je umro nakon navršene starosne dobi iz stavka 1. ovoga članka i nije
stekao mirovinu primjenjuje se polazni faktor iz članka 83. stavka 4.
ovoga Zakona.

Članak 171.

\(1\) Iznimno od odredbe članka 38. ovoga Zakona, osiguranicima kojima
se do 15. srpnja 1999. staž osiguranja računao s povećanim trajanjem
prema propisima koji su bili na snazi do toga dana dobna granica
propisana za stjecanje starosne mirovine snižava se ovisno o stupnju
povećanja staža, i to:

1\. po jednu godinu za svakih šest godina staža osiguranja koji se za
efektivno navršenih 12 mjeseci računa kao 14 mjeseci staža osiguranja

2\. po jednu godinu za svakih pet godina staža osiguranja koji se za
efektivno navršenih 12 mjeseci računa kao 15 mjeseci staža osiguranja

3\. po jednu godinu za svake četiri godine staža osiguranja koji se za
efektivno navršenih 12 mjeseci računa kao 16 mjeseci staža osiguranja

4\. po jednu godinu za svake tri godine staža osiguranja koji se za
efektivno navršenih 12 mjeseci računa kao 18 mjeseci staža osiguranja.

\(2\) Osiguranicima kojima se staž osiguranja računao s povećanim
trajanjem u razdoblju od 16. srpnja 1999. dobna granica propisana za
stjecanje prava na starosnu mirovinu, prema članku 38. ovoga Zakona,
snižava se ovisno o stupnju povećanja staža ostvarenog od 16. srpnja
1999. do 31. prosinca 2018., i to prema člancima 8. i 14. Zakona o stažu
osiguranja s povećanim trajanjem (»Narodne novine«, br. 71/99., 46/07. i
41/08.).

\(3\) Osiguranicima kojima se staž osiguranja računa s povećanim
trajanjem od 1. siječnja 2019. dobna granica propisana za stjecanje
prava na starosnu mirovinu, prema članku 38. ovoga Zakona, snižava se
ovisno o stupnju povećanja staža ostvarenog od 1. siječnja 2019.
nadalje, i to prema članku 27. Zakona o stažu osiguranja s povećanim
trajanjem (»Narodne novine«, br. 115/18. i 34/21.).

\(4\) Osiguranicima iz stavaka 1., 2. i 3. ovoga članka koji su
ostvarili staž osiguranja s povećanim trajanjem s različitim stupnjevima
povećanja dobna granica za stjecanje prava na starosnu mirovinu, prema
članku 38. ovoga Zakona, snižava se prema stavku 1. ovoga članka, a za
preostalo razdoblje provedeno na poslovima i u zanimanjima na kojima se
staž osiguranja računa s povećanim trajanjem za koje dobna granica nije
snižena prema pojedinom stupnju povećanja osiguraniku se dobna granica
snižava prema najnižem stupnju povećanja staža osiguranja koji je
pojedini osiguranik ostvario, u skladu sa stavkom 1. ovoga članka.

\(5\) Ako osiguranik iz stavaka 1., 2. i 3. ovoga članka, kao i
osiguranik kojemu se staž osiguranja računa s povećanim trajanjem prema
posebnim propisima ne ispunjava uvjete iz stavka 1. ovoga članka za
sniženje dobne granice prema pojedinom stupnju povećanja radeći na
poslovima i u zanimanjima s različitim stupnjem povećanja staža
osiguranja, a ispunjava potreban broj punih godina efektivno provedenih
na tim poslovima s različitim stupnjem povećanja potrebnih za sniženje
starosne granice s najnižim stupnjem povećanja, dobna granica za
stjecanje prava na starosnu mirovinu iz članka 38. ovoga Zakona određuje
se snižavanjem dobne granice prema najnižem stupnju povećanja staža
osiguranja koji je osiguranik u tom razdoblju ostvario, u skladu sa
stavkom 1. ovoga članka.

\(6\) Članovima posade pomorskog broda u nacionalnoj i međunarodnoj
plovidbi staž osiguranja s povećanim trajanjem računa se samo u
razdoblju od ukrcaja na brod do iskrcaja s broda na osnovi podataka o
ukrcaju i iskrcaju upisanih u očevidniku pomorskih knjižica u skladu s
propisom kojim se uređuje evidencija i ovjera plovidbene službe članova
posade pomorskoga broda.

\(7\) U razdoblju od stupanja na snagu ovoga Zakona do 31. prosinca
2029. osiguraniku -- ženi za stjecanje prava na starosnu mirovinu
snižava se dobna granica za tu mirovinu na temelju staža osiguranja s
povećanim trajanjem prema dobnoj granici određenoj člankom 170. ovoga
Zakona.

Članak 172.

Iznimno od odredbe članka 40. ovoga Zakona, pravo na prijevremenu
starosnu mirovinu stječe osiguranik -- žena kada navrši:

-- u 2025. godini -- 58 godina i 9 mjeseci života i 33 godine i 9
mjeseci mirovinskog staža

-- u 2026. godini -- 59 godina života i 34 godine mirovinskog staža

-- u 2027. godini -- 59 godina i 3 mjeseca života i 34 godine i 3
mjeseca mirovinskog staža

-- u 2028. godini -- 59 godina i 6 mjeseci života i 34 godine i 6
mjeseci mirovinskog staža

-- u 2029. godini -- 59 godina i 9 mjeseci života i 34 godine i 9
mjeseci mirovinskog staža.

Članak 173.

\(1\) Osobe koje nakon stupanja na snagu ovoga Zakona nemaju svojstvo
osiguranika prema ovome Zakonu, ali su svojstvo osiguranika imale prema
prijašnjim propisima, mogu ostvariti prava iz mirovinskog osiguranja pod
uvjetima utvrđenim ovim Zakonom.

\(2\) Osobama koje su imale svojstvo osiguranika prema odredbi stavka 1.
ovoga članka smatraju se i osobe na koje se primjenjuju uredbe Europske
unije o koordinaciji sustava socijalne sigurnosti, odnosno koje su bile
osigurane kod inozemnog nositelja socijalnog osiguranja u zemlji s kojom
je sklopljen međunarodni ugovor o socijalnom osiguranju.

\(3\) Pravo na obiteljsku mirovinu, pod uvjetima utvrđenim ovim Zakonom,
mogu ostvariti članovi obitelji osobe iz stavaka 1. i 2. ovoga članka,
kao i članovi obitelji korisnika mirovine ostvarene prema prijašnjim
propisima, ako ispunjavaju uvjete propisane ovim Zakonom za članove
obitelji.

Članak 174.

\(1\) Postupak za ostvarivanje prava iz mirovinskog osiguranja koji se
ostvaruju do stupanja na snagu ovoga Zakona, kao i postupak za
utvrđivanje mirovinskog staža pokrenut do stupanja na snagu ovoga Zakona
završit će se prema propisima koji su važili do tog dana.

\(2\) Upravni sporovi u vezi sa stavkom 1. ovoga članka dovršit će se
prema propisima koji su važili do stupanja na snagu ovoga Zakona.

Članak 175.

\(1\) Statut Zavoda donijet će Upravno vijeće u roku od 90 dana od dana
stupanja na snagu ovoga Zakona.

\(2\) Pravilnike iz članka 30. stavka 2., članka 123. stavka 9. i članka
151. stavka 3. ovoga Zakona donijet će ministar nadležan za mirovinski
sustav u roku od 90 dana od dana stupanja na snagu ovoga Zakona.

\(3\) Pravilnike iz članka 54. stavka 3., članka 103. stavka 6. i članka
107. stavka 3. ovoga Zakona donijet će Upravno vijeće Zavoda u roku od
90 dana od dana stupanja na snagu ovoga Zakona.

\(4\) Opće akte iz članka 63. stavka 2., članka 90. stavka 4., članka
91. stavka 5., članka 135. stavka 3. i članka 146. stavka 3. donijet će
Upravno vijeće Zavoda u roku od 90 dana od dana stupanja na snagu ovoga
Zakona.

\(5\) Odluku iz članka 92. stavka 4. za isplatu godišnjeg dodatka na
mirovinu u 2025. godini Vlada Republike Hrvatske donijet će najkasnije
do 31. listopada 2025.

\(6\) Do stupanja na snagu novih propisa i općih akata ostaju na snazi
propisi i akti doneseni na temelju Zakona o mirovinskom osiguranju
(»Narodne novine«, br. 157/13., 151/14., 33/15., 93/15., 120/16., 18/18.
-- Odluka Ustavnog suda Republike Hrvatske, 62/18., 115/18., 102/19.,
84/21. i 119/22.) koji je bio na snazi do stupanja na snagu ovoga
Zakona.

Članak 176.

Službenici koji su na dan stupanja na snagu ovoga Zakona zatečeni na
radu u Zavodu izuzimaju se od obveze polaganja državnog ispita ako na
dan stupanja na snagu ovoga Zakona ispunjavaju sljedeće uvjete:

‒ u okviru svoga radnog mjesta obavljaju povjerene poslove državne
uprave

‒ položili su pripravnički/stručni ispit u Zavodu

‒ imaju najmanje 20 godina radnog staža u Zavodu ostvarenih u obavljanju
povjerenih poslova državne uprave ili

‒ u roku od pet godina od dana stupanja na snagu ovoga Zakona navršavaju
65 godina života i najmanje 15 godina mirovinskog staža.

Članak 177.

Danom stupanja na snagu ovoga Zakona prestaje važiti Zakon o mirovinskom
osiguranju (»Narodne novine«, br. 157/13., 151/14., 33/15., 93/15.,
120/16., 18/18. -- Odluka Ustavnog suda Republike Hrvatske, 62/18.,
115/18., 102/19., 84/21. i 119/22.).

Članak 178.

Ovaj Zakon stupa na snagu prvoga dana od dana objave u »Narodnim
novinama«, osim članka 42. stavaka 5. i 6., članka 83. stavaka 9. i 10.,
članka 85. stavka 1. točaka 3., 8., 11., 12., 13., 14., 15. i 19. i
članka 100. stavka 2., stavka 3. točaka 1. i 2. i stavka 6. ovoga Zakona
koji stupaju na snagu 1. siječnja 2026.
