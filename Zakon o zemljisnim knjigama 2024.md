**ZAKON O ZEMLJIŠNIM KNJIGAMA**

[DIO PRVI OPĆE ODREDBE
[2](#dio-prvi-opće-odredbe)](#dio-prvi-opće-odredbe)

[DIO DRUGI ZEMLJIŠNE KNJIGE
[4](#dio-drugi-zemljišne-knjige)](#dio-drugi-zemljišne-knjige)

[GLAVA I. SASTAV ZEMLJIŠNE KNJIGE
[4](#glava-i.-sastav-zemljišne-knjige)](#glava-i.-sastav-zemljišne-knjige)

[POGLAVLJE I. OPĆE ODREDBE
[4](#poglavlje-i.-opće-odredbe)](#poglavlje-i.-opće-odredbe)

[POGLAVLJE II. GLAVNA KNJIGA
[4](#poglavlje-ii.-glavna-knjiga)](#poglavlje-ii.-glavna-knjiga)

[POGLAVLJE III. ZBIRKA ISPRAVA
[6](#poglavlje-iii.-zbirka-isprava)](#poglavlje-iii.-zbirka-isprava)

[POGLAVLJE IV. ZBIRKA ZEMLJIŠNOKNJIŽNIH RJEŠENJA, KATASTARSKI PLAN I
POMOĆNI POPISI
[7](#poglavlje-iv.-zbirka-zemljišnoknjižnih-rješenja-katastarski-plan-i-pomoćni-popisi)](#poglavlje-iv.-zbirka-zemljišnoknjižnih-rješenja-katastarski-plan-i-pomoćni-popisi)

[GLAVA II. O KNJIŽNIM UPISIMA
[7](#glava-ii.-o-knjižnim-upisima)](#glava-ii.-o-knjižnim-upisima)

[POGLAVLJE I. O UPISIMA UOPĆE
[7](#poglavlje-i.-o-upisima-uopće)](#poglavlje-i.-o-upisima-uopće)

[POGLAVLJE II. O UKNJIŽBI
[11](#poglavlje-ii.-o-uknjižbi)](#poglavlje-ii.-o-uknjižbi)

[POGLAVLJE III. O PREDBILJEŽBI
[12](#poglavlje-iii.-o-predbilježbi)](#poglavlje-iii.-o-predbilježbi)

[POGLAVLJE IV. O ZABILJEŽBI
[14](#poglavlje-iv.-o-zabilježbi)](#poglavlje-iv.-o-zabilježbi)

[DIO TREĆI POSTUPAK U ZEMLJIŠNOKNJIŽNIM STVARIMA
[18](#dio-treći-postupak-u-zemljišnoknjižnim-stvarima)](#dio-treći-postupak-u-zemljišnoknjižnim-stvarima)

[GLAVA I. OPĆE ODREDBE
[18](#glava-i.-opće-odredbe)](#glava-i.-opće-odredbe)

[GLAVA II. PRIJEDLOG ZA UPIS
[19](#glava-ii.-prijedlog-za-upis)](#glava-ii.-prijedlog-za-upis)

[GLAVA III. ODLUČIVANJE
[21](#glava-iii.-odlučivanje)](#glava-iii.-odlučivanje)

[GLAVA IV. PROVEDBA UPISA
[23](#glava-iv.-provedba-upisa)](#glava-iv.-provedba-upisa)

[GLAVA V. DOSTAVA [24](#glava-v.-dostava)](#glava-v.-dostava)

[GLAVA VI. PRAVNI LIJEKOVI
[26](#glava-vi.-pravni-lijekovi)](#glava-vi.-pravni-lijekovi)

[GLAVA VII. BRISOVNA TUŽBA
[27](#glava-vii.-brisovna-tužba)](#glava-vii.-brisovna-tužba)

[GLAVA VIII. POSTUPAK SA ZAJEDNIČKIM HIPOTEKAMA
[28](#glava-viii.-postupak-sa-zajedničkim-hipotekama)](#glava-viii.-postupak-sa-zajedničkim-hipotekama)

[GLAVA IX. AMORTIZACIJA I BRISANJE STARIH HIPOTEKARNIH TRAŽBINA
[29](#glava-ix.-amortizacija-i-brisanje-starih-hipotekarnih-tražbina)](#glava-ix.-amortizacija-i-brisanje-starih-hipotekarnih-tražbina)

[GLAVA X. OTPISIVANJE I PRIPISIVANJE
[30](#glava-x.-otpisivanje-i-pripisivanje)](#glava-x.-otpisivanje-i-pripisivanje)

[POGLAVLJE I. PROMJENA SASTAVA ZEMLJIŠNOKNJIŽNOGA TIJELA
[30](#poglavlje-i.-promjena-sastava-zemljišnoknjižnoga-tijela)](#poglavlje-i.-promjena-sastava-zemljišnoknjižnoga-tijela)

[POGLAVLJE II. OTPIS S PRIJENOSOM TERETA (TERETNI OTPIS)
[31](#poglavlje-ii.-otpis-s-prijenosom-tereta-teretni-otpis)](#poglavlje-ii.-otpis-s-prijenosom-tereta-teretni-otpis)

[POGLAVLJE IV. POSTUPAK OTPISIVANJA I PRIPISIVANJA
[31](#poglavlje-iv.-postupak-otpisivanja-i-pripisivanja)](#poglavlje-iv.-postupak-otpisivanja-i-pripisivanja)

[DIO ČETVRTI POSEBNI ZEMLJIŠNOKNJIŽNI POSTUPCI
[32](#dio-četvrti-posebni-zemljišnoknjižni-postupci)](#dio-četvrti-posebni-zemljišnoknjižni-postupci)

[GLAVA I. OSNIVANJE I OBNOVA ZEMLJIŠNE KNJIGE
[32](#glava-i.-osnivanje-i-obnova-zemljišne-knjige)](#glava-i.-osnivanje-i-obnova-zemljišne-knjige)

[POGLAVLJE I. POSTUPAK OSNIVANJA I OBNOVE
[32](#poglavlje-i.-postupak-osnivanja-i-obnove)](#poglavlje-i.-postupak-osnivanja-i-obnove)

[POGLAVLJE II. OTVARANJE ZEMLJIŠNE KNJIGE I ISPRAVNI POSTUPAK
[37](#poglavlje-ii.-otvaranje-zemljišne-knjige-i-ispravni-postupak)](#poglavlje-ii.-otvaranje-zemljišne-knjige-i-ispravni-postupak)

[GLAVA II. DOPUNA ZEMLJIŠNE KNJIGE
[40](#glava-ii.-dopuna-zemljišne-knjige)](#glava-ii.-dopuna-zemljišne-knjige)

[GLAVA III. OBNOVA ZEMLJIŠNOKNJIŽNOG ULOŠKA
[40](#glava-iii.-obnova-zemljišnoknjižnog-uloška)](#glava-iii.-obnova-zemljišnoknjižnog-uloška)

[GLAVA IV. POJEDINAČNI ISPRAVNI POSTUPAK
[40](#glava-iv.-pojedinačni-ispravni-postupak)](#glava-iv.-pojedinačni-ispravni-postupak)

[GLAVA V. POJEDINAČNO PREVOĐENJE
[42](#glava-v.-pojedinačno-prevođenje)](#glava-v.-pojedinačno-prevođenje)

[DIO PETI PRIJELAZNE I ZAVRŠNE ODREDBE
[45](#dio-peti-prijelazne-i-završne-odredbe)](#dio-peti-prijelazne-i-završne-odredbe)

[Prijelazne i završne odredbe iz NN 128/22 od 02.11.2022.
[46](#prijelazne-i-završne-odredbe-iz-nn-12822-od-02.11.2022.)](#prijelazne-i-završne-odredbe-iz-nn-12822-od-02.11.2022.)

[Prijelazne i završne odredbe iz NN 127/24 od 04.11.2024.
[47](#prijelazne-i-završne-odredbe-iz-nn-12724-od-04.11.2024.)](#prijelazne-i-završne-odredbe-iz-nn-12724-od-04.11.2024.)

**ZAKON O ZEMLJIŠNIM KNJIGAMA**

### DIO PRVI OPĆE ODREDBE

Članak 1.

Ovim se Zakonom uređuje ustrojstvo, uređenje, vođenje i čuvanje
zemljišnih knjiga, određuje predmet i vrste upisa te vođenje
zemljišnoknjižnih postupaka.

Članak 2.

Izrazi koji se koriste u ovome Zakonu, a imaju rodno značenje odnose se
jednako na muški i ženski rod.

Članak 3.

\(1\) O pravnom stanju nekretnina na području Republike Hrvatske,
mjerodavnom za pravni promet, vode se zemljišne knjige, ako za neka
zemljišta nije što posebno određeno.

\(2\) U zemljišne knjige upisuju se stvarna prava na zemljištima, a i
druga prava za koja je to posebnim zakonima određeno.

\(3\) U zemljišne knjige upisuju se i druge činjenice važne za pravni
promet za koje je to posebnim zakonima određeno.

\(4\) Kad je upis u zemljišne knjige pretpostavka stjecanja, promjene,
ograničenja i prestanka prava na zemljištima, određuje se posebnim
zakonom.

Članak 4.

\(1\) Zemljište je u smislu ovoga Zakona dio zemljine površine koji je u
katastru označen posebnim brojem i imenom katastarske općine u kojoj
leži (katastarska čestica).

\(2\) Sve što je sa zemljištem trajno povezano na površini ili ispod
nje, u pravnom smislu, sastavni je dio zemljišta i dijeli njegovu pravnu
sudbinu te se sve odredbe ovoga Zakona utvrđene glede zemljišta odnose i
na to, ako ovim Zakonom nije drukčije određeno.

Članak 5.

\(1\) Zemljišne knjige vodi općinski sud kao sud prvog stupnja (u
daljnjem tekstu: zemljišnoknjižni sud).

\(2\) Mjesno nadležan općinski sud je onaj koji vodi zemljišnu knjigu u
kojoj se treba provesti upis.

\(3\) U sudu se može osnovati jedan ili više odjela koji obavljaju
poslove vođenja zemljišnih knjiga.

\(4\) Odjelom iz stavka 3. ovoga članka rukovodi predsjednik odjela i
voditelj odjela, koji je određen godišnjim rasporedom poslova.

\(5\) O žalbama u zemljišnoknjižnim predmetima odlučuje županijski sud
određen posebnim zakonom.

Članak 6.

\(1\) Zemljišne knjige vode se elektronički, u Zajedničkom
informacijskom sustavu zemljišnih knjiga i katastra (u daljnjem tekstu:
ZIS).

\(2\) ZIS je informacijski sustav u kojem se pohranjuju, održavaju i
vode svi podaci zemljišnih knjiga i katastra.

\(3\) Usklađeni podaci zemljišne knjige i katastra vode se u Bazi
zemljišnih podataka (u daljnjem tekstu: BZP) unutar ZIS-a.

\(4\) Sukladno ovom Zakonu, u BZP-u podatke o imenu katastarske općine,
broju katastarske čestice, adresi katastarske čestice, obliku, površini,
izgrađenosti i načinu uporabe katastarske čestice vodi središnje tijelo
državne uprave nadležno za poslove državne izmjere i katastara
nekretnina (u daljnjem tekstu: tijelo nadležno za katastar), a sudovi
vode podatke o nositeljima knjižnih prava, pravnim činjenicama i osobnim
odnosima.

Članak 7.

\(1\) Zemljišna knjiga je javna i može se zahtijevati uvid u zemljišnu
knjigu.

\(2\) Iz zemljišne knjige izdaju se izvaci iz glavne knjige i preslike
ili ispisi iz zbirke isprava.

Članak 8.

\(1\) Izvaci, ispisi i prijepisi iz zemljišne knjige javne su isprave.

\(2\) Smatra se da zemljišna knjiga istinito i potpuno odražava
činjenično i pravno stanje zemljišta.

\(3\) Stjecatelj koji je u dobroj vjeri postupao s povjerenjem u
zemljišne knjige pravno je zaštićen ako nije znao niti je s obzirom na
okolnosti imao dovoljno razloga posumnjati da ono što je upisano nije
potpuno ili da je različito od izvanknjižnoga stanja. Nedostatak dobre
vjere ne može se prigovoriti nikome samo zato što nije istraživao
izvanknjižno stanje.

\(4\) Osoba koja je u dobroj vjeri upisala knjižno pravo, postupajući s
povjerenjem u potpunost zemljišne knjige, stekla ga je neopterećeno
teretima koji nisu bili upisani u trenutku kad je zatražen upis niti je
tada iz zemljišnih knjiga bilo vidljivo da je zatražen njihov upis, osim
ako je zakonom drukčije određeno.

\(5\) Osoba koja je u dobroj vjeri upisala knjižno pravo, postupajući s
povjerenjem u istinitost zemljišne knjige, uživa zaštitu svoga
povjerenja, osobito što joj nitko neće moći osporavati valjanost njezina
stjecanja zbog nevaljanosti prednikova upisa nakon što isteknu rokovi u
kojima bi se prema ovom Zakonu mogla podnijeti tužba radi brisanja
uknjižbe njezina prednika.

Članak 9.

\(1\) Republika Hrvatska objektivno odgovara za štetu prouzročenu
pogreškama u vođenju zemljišnih knjiga.

\(2\) Odgovornost Republike Hrvatske za štetu iz stavka 1. ovoga članka
isključena je kad je šteta prouzročena neotklonjivim događajem, ali ona
postoji ako je šteta prouzročena manom ili nedostatkom računalnoga
programa ili zakazivanjem računala.

\(3\) Odredbama ovoga članka ne dira se u pravila o odgovornosti sudaca
i službenika za štetu.

Članak 10.

\(1\) Zemljišne knjige temelje se na podacima katastarskog operata
odnosno katastarske izmjere.

\(2\) Što je ovim Zakonom određeno glede katastra zemljišta odnosno
katastra nekretnina, na odgovarajući se način primjenjuje i na druge
katastre ako su podaci iz njih mjerodavni za zemljišne knjige.

Članak 11.

\(1\) Oznake katastarskih čestica u zemljišnoj knjizi moraju biti
sukladne s njihovim oznakama u katastarskom operatu, a osobito moraju
biti navedeni katastarski brojevi čestica, njihova površina prema
katastru, adresa katastarske čestice, način uporabe, kao i zgrade koje
trajno leže na zemljištu ili su ispod njegove površine (izgrađenost
zemljišta).

\(2\) Ako se razlikuju podaci o broju čestice u zemljišnoj knjizi i
katastru, zemljišnoknjižni sud upisat će novi broj katastarske čestice
na temelju podataka prijavnog lista koji je pregledalo i potvrdilo
tijelo nadležno za katastar.

\(3\) Odluke sudova i drugih vlasti o knjižnim pravima moraju sadržavati
oznake i podatke o broju i površini katastarske čestice, kao i o
katastarskoj općini u kojoj leže, onako kako su ti podaci označeni u
zemljišnoj knjizi.

\(4\) Do uspostave BZP-a promjena broja katastarske čestice, oblika,
površine, načina uporabe ili izgrađenosti zemljišta provodi se u
zemljišnoj knjizi na temelju rješenja koje sud donosi po službenoj
dužnosti, nakon što mu tijelo nadležno za katastar dostavi prijavni list
o toj promjeni u katastru zemljišta.

\(5\) Ako se razlikuju podaci u zemljišnoj knjizi i katastru, mjerodavni
su za knjižna prava podaci u zemljišnoj knjizi, dok ne budu promijenjeni
prema odredbi stavka 4. ovoga članka.

Članak 12.

\(1\) O promjenama broja katastarske čestice, oblika, površine, načina
uporabe ili izgrađenosti zemljišta tijelo nadležno za provođenje tih
promjena u katastru dužno je bez odgađanja elektroničkim putem
obavijestiti sud.

\(2\) Sudovi dostavom rješenja elektroničkim putem prijavljuju tijelu
nadležnom za katastar sve zemljišnoknjižne upise koji utječu na
popisno-knjižni dio katastarskog operata kao što su primjerice otpis,
pripis, dioba.

### DIO DRUGI ZEMLJIŠNE KNJIGE

#### GLAVA I. SASTAV ZEMLJIŠNE KNJIGE

##### POGLAVLJE I. OPĆE ODREDBE

Članak 13.

\(1\) Zemljišna se knjiga sastoji od glavne knjige i zbirke isprava.

\(2\) Za svaku glavnu knjigu vode se potrebni pomoćni popisi određeni
ovim Zakonom ili drugim propisom.

Članak 14. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Ručno vođene glavne knjige radi njihova daljnjeg korištenja
prenose se u elektronički oblik i pohranjuju u ZIS.

\(2\) Isprave iz ručno vođene zbirke isprava, radi njihova daljnjeg
korištenja, na zahtjev se prenose u elektronički oblik i pohranjuju u
elektroničku zbirku isprava.

\(3\) Ručno vođene glavne knjige koje su prenesene u elektronički oblik
trajno se čuvaju i pohranjuju u Središnjoj pismohrani zemljišnih knjiga.

\(4\) Zbirke isprava pohranjuju se u Središnju pismohranu zemljišnih
knjiga kada ministar nadležan za poslove pravosuđa donese odluku da se
pojedine zbirke isprava pohranjuju u Središnjoj pismohrani zemljišnih
knjiga.

Članak 14.a (NN [127/24](https://www.zakon.hr/cms.htm?id=538193))

Središnja pismohrana zemljišnih knjiga obavlja stručne poslove vezane za
nadzor nad zaštitom zemljišnih knjiga, vođenje evidencije za zemljišne
knjige koje se nalaze u pismohrani, preuzimanje zemljišnih knjiga od
nadležnih sudova, sređivanje i obradu preuzetih zemljišnih knjiga,
snimanje ili pretvaranje u elektronički oblik te izdavanje preslika
ručno vođenih zemljišnih knjiga. Središnja pismohrana zemljišnih knjiga
prati propise iz područja zaštite i čuvanja građe, surađuje s Hrvatskim
državnim arhivom te obavlja i druge poslove iz svoga djelokruga.

Članak 15.

\(1\) Zemljišnoknjižni upisi provode se samo u glavnoj knjizi.

\(2\) Kad je zakonom određeno da je za stjecanje, prenošenje,
ograničenje i ukidanje prava nužan upis u zemljišnu knjigu, ta se
pretpostavka ispunjava samo upisom u glavnu knjigu.

\(3\) Kad se na temelju odluke suda, odluke drugoga tijela,
nasljeđivanjem ili na temelju zakona steklo pravo bez upisa u zemljišnu
knjigu, stjecatelj je ovlašten ishoditi upis stečenoga prava u glavnu
knjigu prema odredbama ovoga Zakona.

Članak 16.

\(1\) U glavnu knjigu upisuje se bitni sadržaj prava za koja je ovim
Zakonom ili drugim zakonom određeno da mogu biti predmet
zemljišnoknjižnoga upisa (u daljnjem tekstu: knjižna prava).

\(2\) Ako se bitni sadržaj knjižnoga prava ne može ukratko izraziti, u
glavnoj će se knjizi pozvati na točno označena mjesta u ispravama na
kojima se temelji upis, i to s učinkom kao da su upisana u samoj glavnoj
knjizi.

##### POGLAVLJE II. GLAVNA KNJIGA

ODJELJAK A SASTAV GLAVNE KNJIGE

Članak 17.

\(1\) Za sva zemljišta jedne katastarske općine vodi se jedna glavna
knjiga.

\(2\) Određivanje područja, granica i imena katastarskih općina uređeno
je propisima o katastru, s time da jedna katastarska općina može
obuhvaćati samo zemljišta koja se nalaze na području nadležnosti jednoga
suda. Zemljišta na području nadležnosti jednoga suda mogu biti
podijeljena i na više katastarskih općina.

\(3\) Ministar nadležan za poslove pravosuđa i čelnik tijela nadležnog
za katastar uskladit će odlukom područja, granice i imena katastarskih
općina i nadležnosti zemljišnoknjižnih sudova tako da jedna katastarska
općina ne bude u nadležnosti dvaju ili više zemljišnoknjižnih sudova, a
do donošenja odluke zemljišnoknjižni sud i tijelo nadležno za katastar
djelovat će u granicama svoje dotadašnje nadležnosti.

\(4\) U glavnu knjigu upisuje se opće dobro, ako to zatraži osoba koja
na tome ima pravni interes.

Članak 18.

\(1\) Glavna knjiga sastoji se od zemljišnoknjižnih uložaka.

\(2\) U zemljišnoknjižni uložak upisuju se:

1\. zemljišnoknjižno tijelo i promjene na njemu

2\. stvarna i druga knjižna prava glede zemljišnoknjižnoga tijela i
promjene tih prava.

\(3\) U zemljišnoknjižni uložak upisuju se i druge činjenice određene
ovim Zakonom ili posebnim zakonom.

Članak 19.

\(1\) U zemljišnoknjižni uložak upisuje se samo jedno zemljišnoknjižno
tijelo.

\(2\) Zemljišnoknjižno tijelo može se sastojati od jedne ili više
katastarskih čestica koje se nalaze u istoj katastarskoj općini.

\(3\) Više katastarskih čestica koje u istoj katastarskoj općini
pripadaju istom vlasniku spojit će se u jedno zemljišnoknjižno tijelo
kad to vlasnik zatraži, ako one nisu različito opterećene i ako glede
ograničenja vlasništva nema nikakve razlike ili ako se istodobno sa
spajanjem uklone sve prepreke koje smetaju spajanju.

\(4\) Zemljišnoknjižno tijelo pravna je cjelina čiji se sastav može
promijeniti samo zemljišnoknjižnim otpisom ili pripisom katastarskih
čestica.

\(5\) Kad se otpišu sva zemljišta upisana u jednom zemljišnoknjižnom
ulošku, uložak će se utrnuti i pod tim brojem više se ne može u toj
zemljišnoj knjizi otvoriti novi zemljišnoknjižni uložak.

\(6\) Promjene izgrađenosti katastarskih čestica koje čine
zemljišnoknjižno tijelo ne utječu na njegov sastav.

ODJELJAK B SADRŽAJ ZEMLJIŠNOKNJIŽNOGA ULOŠKA

Članak 20.

\(1\) Zemljišnoknjižni uložak sadrži posjedovnicu (popisni list, list
A), vlastovnicu (vlasnički list, list B) i teretovnicu (teretni list,
list C).

\(2\) Podulošci knjige položenih ugovora su podulošci zemljišnoknjižnog
uloška u kojem je upisano zemljište na kojem je izgrađena zgrada glede
čijih su posebnih dijelova osnovani podulošci u knjizi položenih
ugovora.

\(3\) Upisi provedeni u podulošcima prije povezivanja zemljišne knjige i
knjige položenih ugovora odnose se na suvlasnički dio cijelog
zemljišnoknjižnog tijela koji pripada pojedinom suvlasniku s čijim je
suvlasničkim dijelom povezano vlasništvo posebnog dijela nekretnine.

\(4\) Ministar nadležan za poslove pravosuđa pravilnikom će propisati
rokove i način povezivanja glavne zemljišne knjige i knjige položenih
ugovora i upis vlasništva posebnog dijela nekretnine (u daljnjem tekstu:
etažno vlasništvo).

Članak 21.

\(1\) U posjedovnicu se upisuju svi sastavni dijelovi zemljišnoknjižnoga
tijela, kao i ona stvarna prava koja postoje u korist zemljišnoknjižnoga
tijela ili nekoga suvlasničkog (idealnog) dijela zemljišnoknjižnoga
tijela.

\(2\) U posjedovnicu se upisuju i sve katastarske promjene koje se
odnose na zemljišnoknjižno tijelo (promjene broja katastarske čestice,
površine, adrese, načina uporabe, izgrađenosti i sl.).

\(3\) U posjedovnicu se upisuju i sva javnopravna ograničenja u pravnom
prometu zemljišnoknjižnoga tijela koja nisu opće naravi.

\(4\) Pravo građenja upisat će se u posjedovnicu posebnoga
zemljišnoknjižnog uloška kao posebno zemljišnoknjižno tijelo. Na
zemljišnoknjižnom će se ulošku staviti naznaka -- Pravo građenja.

\(5\) U posjedovnicu se upisuju i građevine od posebnog interesa za
Republiku Hrvatsku i pod posebnim vlasničkim režimom, na način propisan
posebnim zakonom.

\(6\) Kad je otvoren poduložak knjige položenih ugovora, u posjedovnici
uloška u kojem je upisano cijelo zemljište učinit će se vidljivim
postojanje i broj poduloška.

Članak 22.

\(1\) U vlastovnicu se upisuje pravo vlasništva cijeloga
zemljišnoknjižnog tijela.

\(2\) U vlastovnicu se upisuju i ona ograničenja kojima je vlasnik
osobno podvrgnut glede slobodnoga upravljanja ili glede raspolaganja
zemljišnoknjižnim tijelom ili suvlasničkim dijelom. Zabrana
opterećivanja ili otuđivanja u ovom će se listu samo učiniti vidljivom.

\(3\) U vlastovnici će se učiniti vidljivim ograničenja raspolaganja
zemljišnoknjižnim tijelom ili suvlasničkim dijelom koja su predmetom
upisa u teretovnicu, a tiču se svakoga vlasnika.

\(4\) Kad je u zemljišnoj knjizi upisano opće dobro, u vlastovnici će se
učiniti vidljivim to njegovo svojstvo te tko vodi brigu, upravlja i
odgovara za to dobro. Ako brigu, upravljanje i odgovornost za opće dobro
ima Republika Hrvatska, to se neće posebno upisivati.

\(5\) Glede javnih dobara u općoj i u javnoj uporabi upisat će se kao
vlasnik Republika Hrvatska, ako njihov vlasnik nije jedinica lokalne ili
područne (regionalne) samouprave, te će se naznačiti tijelo ili ustanova
kojoj su dana na upravljanje odnosno tijelo koje njima neposredno
upravlja.

Članak 23.

Vlasništvo posebnoga dijela nekretnine upisuje se u vlastovnici na
suvlasničkom dijelu onoga suvlasnika za kojega je osnovano vlasništvo
toga posebnog dijela, uz navođenje na koji se određeni posebni dio
nekretnine i sporedne dijelove odnosi. Na zemljišnoknjižnom će se ulošku
staviti naznaka -- Etažno vlasništvo.

Članak 24.

\(1\) U teretovnicu se upisuju stvarna prava kojima je opterećeno
zemljišnoknjižno tijelo ili idealni dio nekoga suvlasnika, kao i prava
stečena na ovim pravima, pravo nazadkupa, prvokupa, najma i zakupa te
ona ograničenja raspolaganja zemljišnoknjižnim tijelom ili suvlasničkim
dijelom kojima je podvrgnut svagdašnji vlasnik opterećenoga dobra.

\(2\) U teretovnicu zemljišnoknjižnoga tijela koje je opće dobro ili je
javno dobro u vlasništvu Republike Hrvatske ili jedinica lokalne ili
područne (regionalne) samouprave upisat će se koncesija prema odredbama
za upis zakupa, ako nije što posebno određeno.

\(3\) Zabrane opterećenja ili otuđenja upisat će se u teretovnicu.

ODJELJAK C UVID U GLAVNU KNJIGU

Članak 25.

\(1\) Glavna knjiga elektronički je dostupna.

\(2\) Uvid u glavnu knjigu ostvaruje se ili neposrednim uvidom ili
izdavanjem zemljišnoknjižnog izvatka.

Članak 26.

\(1\) Uvid u glavnu knjigu može se ostvariti i putem mrežnih stranica
ministarstva nadležnog za poslove pravosuđa, ali takav podatak nema
svojstvo javne isprave.

\(2\) Nakon ispunjenja tehničkih uvjeta može se omogućiti povezivanje
glavne knjige sa sustavima javnopravnih tijela za potrebe obavljanja
poslova iz njihova djelokruga.

Članak 27.

\(1\) Zemljišnoknjižni izvadak na zahtjev stranke može izdavati svaki
sud neovisno o mjesnoj nadležnosti za vođenje zemljišnih knjiga.

\(2\) Zemljišnoknjižni izvadak na zahtjev stranke mogu izdavati javni
bilježnik ili odvjetnik, kao ovlašteni korisnik informacijskog sustava u
primjeni u poslovanju suda na način propisan posebnim pravilnikom.

\(3\) Zemljišnoknjižni izvadak elektroničkim putem mogu ishoditi osobe
koje imaju ovlaštenje za pristup putem sustava e-Građani.

Članak 28. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Pravo na pristup i pretraživanje podataka zemljišne knjige za sve
katastarske općine po nazivu/imenu nositelja knjižnih prava ili osobnom
identifikacijskom broju imaju tijela sudbene vlasti i nadležno državno
odvjetništvo kada je to potrebno u pripremi ili vođenju određenog
sudskog ili upravnog postupka.

\(2\) Pravo na pristup i pretraživanje podataka iz stavka 1. ovoga
članka ima Ministarstvo financija, Porezna uprava i Hrvatski zavod za
socijalni rad te upravna tijela županija odnosno Grada Zagreba u čijem
je djelokrugu obavljanje povjerenih poslova državne uprave koji se
odnose na pružanje besplatne pravne pomoći, odvjetnici i javni
bilježnici neposredno pri obavljanju poslova iz svoje nadležnosti, a
ostala javnopravna tijela na temelju odluke ministra nadležnog za
poslove pravosuđa kada im je to potrebno za obavljanje poslova iz
njihove nadležnosti.

\(3\) Pravo na pristup i pretraživanje podataka iz stavka 1. ovoga
članka nadležni sud dopustit će za zemljišne knjige koje vodi osobi koja
učini vjerojatnim postojanje pravnog interesa.

\(4\) Način pristupa, ovlasti i odgovornosti osoba iz stavaka 1. i 2.
ovoga članka uređuju se pravilnikom koji donosi ministar nadležan za
poslove pravosuđa.

##### POGLAVLJE III. ZBIRKA ISPRAVA

Članak 29.

\(1\) Isprave na temelju kojih je dopušten zemljišnoknjižni upis
zadržavaju se u zbirci isprava.

\(2\) Zbirka isprava uređuje se zajednički za sve glavne knjige koje se
vode kod jednoga suda.

\(3\) Uvid u zbirku isprava odnosno zahtjev za ispis i prijepis podnosi
se sudu koji vodi zemljišnu knjigu za koju se traži uvid.

Članak 30. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Zbirka isprava vodi se u elektroničkom obliku.

\(2\) Elektroničke isprave i u elektronički oblik prenesene isprave na
temelju kojih je dopušten zemljišnoknjižni upis pohranjuju se u
elektroničku zbirku isprava.

\(3\) Ovjereni ispisi ili prijepisi isprava iz stavka 2. ovoga članka
imaju dokaznu snagu javnih isprava.

##### POGLAVLJE IV. ZBIRKA ZEMLJIŠNOKNJIŽNIH RJEŠENJA, KATASTARSKI PLAN I POMOĆNI POPISI

Članak 31.

\(1\) Rješenja kojima je odlučeno u zemljišnoknjižnim postupcima
pohranjuju se u zbirku rješenja.

\(2\) Zbirka zemljišnoknjižnih rješenja vodi se u elektroničkom obliku,
a uređuje se zajednički za sve glavne knjige koje se vode kod jednog
suda.

Članak 32.

Za svaku glavnu knjigu koja se temelji na podacima katastarskog operata
u službenoj uporabi postoji katastarski plan u ZIS-u.

Članak 33.

\(1\) Za svaku glavnu knjigu vodi se popis katastarskih čestica i popis
njihovih adresa, popis vlasnika i nositelja prava građenja, popis
predbilježenih vlasnika te drugi pomoćni popisi određeni ovim Zakonom
ili drugim propisom.

\(2\) Način vođenja pomoćnih popisa iz ovoga članka određuje pravilnikom
ministar nadležan za poslove pravosuđa.

#### GLAVA II. O KNJIŽNIM UPISIMA

##### POGLAVLJE I. O UPISIMA UOPĆE

ODJELJAK A VRSTA UPISA

Članak 34.

\(1\) Knjižni su upisi uknjižba, predbilježba i zabilježba.

\(2\) Uknjižba je upis kojim se knjižna prava stječu, prenose,
ograničuju ili prestaju bez posebnog naknadnog opravdanja.

\(3\) Predbilježba je upis kojim se knjižna prava stječu, prenose,
ograničuju ili prestaju samo pod uvjetom naknadnog opravdanja i u opsegu
u kojemu naknadno budu opravdana.

\(4\) Zabilježba je upis kojim se čine vidljivim mjerodavne okolnosti za
koje je zakonom određeno da ih se može zabilježiti u zemljišnim
knjigama. Zabilježbom se mogu osnivati određeni pravni učinci kad je to
predviđeno zakonom.

ODJELJAK B PREDMET UKNJIŽBE I PREDBILJEŽBE

Članak 35.

\(1\) U zemljišnu knjigu upisuju se samo pravo vlasništva i ostala
stvarna prava na zemljištima, zatim pravo nazadkupa, prvokupa, najma,
zakupa, kao i koncesije te ostala prava na zemljištima za koja je to
posebnim zakonom dopušteno.

\(2\) Ograničenja, oročenja i uvjetovanja prava iz ovoga članka upisat
će se u zemljišnoj knjizi zabilježbom ograničenja, roka ili uvjeta kojem
je pravo podvrgnuto, ako ovim Zakonom nije drukčije određeno.

Članak 36.

\(1\) Suvlasništvo se upisuje po udjelima koji se određuju s obzirom na
cjelinu, a izražavaju se razlomkom.

\(2\) Vlasništvo određenoga posebnog dijela nekretnine (dalje u tekstu:
etažno vlasništvo) upisuje se u vlasničkom listu na suvlasničkom dijelu
onoga suvlasnika za kojega je osnovano vlasništvo posebnoga dijela, uz
naznaku posebnoga dijela nekretnine i sporednih dijelova na koje se
proteže.

\(3\) Zajedničko (skupno) vlasništvo upisuje se u korist i na ime svih
zajedničkih vlasnika, s naznakom da se radi o zajedničkom vlasništvu.

\(4\) Vlasništvo ograničeno rokom čijim će istekom vlasništvo prijeći na
stjecatelja odnosno uvjetom čijim bi se ispunjenjem trebalo to dogoditi
upisuje se u korist stjecatelja koji će, nakon što istekne rok ili se
ispuni uvjet, postati vlasnik, s time da će se pri upisu točno navesti
rok ili uvjet te naznačiti stjecateljevo vlasništvo kao potonje. Upis
potonjega vlasništva djeluje kao predbilježba vlasništva, s time da će
se taj upis moći opravdati ako istekne rok ili se ispuni uvjet
stjecanja.

\(5\) Ako se pravo vlasništva otuđuje tako da ga stjecatelj stekne uz
ograničenje rokom zbog čijega bi isteka ono trebalo prijeći natrag
otuđivatelju ili uz ograničenje uvjetom čijim bi se ispunjenjem trebalo
to dogoditi, na upis se u svemu primjenjuje odredba stavka 4. ovoga
članka, s time da se istodobno s upisom stjecateljeva vlasništva kao
prethodnoga upisuje i otuđivateljevo vlasništvo kao potonje.

\(6\) Ako je utvrđeno da je predmet upisa od posebnog interesa za
Republiku Hrvatsku i pod posebnim vlasničkim režimom koji se utvrđuje na
zakonom propisan način, upis se provodi na temelju odredbi posebnog
zakona.

\(7\) Ako je jedna osoba upisana u više suvlasničkih udjela na jednoj
nekretnini, ti će se udjeli na prijedlog spojiti u jedan udio koji je
jednak zbroju svih udjela.

\(8\) Spajanje suvlasničkih udjela iz stavka 7. ovoga članka neće se
dopustiti ako je uspostavljeno etažno vlasništvo, osim ako se radi o
spajanju suvlasničkih udjela na istom posebnom dijelu.

\(9\) Spajanje suvlasničkih udjela iz stavaka 7. i 8. ovoga članka nije
dopušteno ako su udjeli različito opterećeni.

Članak 37.

\(1\) Kod služnosti i stvarnih tereta moraju se sadržaj i opseg prava
što detaljnije upisati, ali nije potrebno navesti njihovu novčanu
vrijednost.

\(2\) Ako se želi izvršavanje služnosti ograničiti na određene prostorne
granice, te se granice moraju točno odrediti.

\(3\) U slučaju iz stavka 2. ovoga članka smatra se da su prostorne
granice izvršavanja služnosti točno određene ako su ucrtane u nacrtu
koji je priložen ispravi na temelju koje se zahtijeva upis.

\(4\) Ako se osniva pravo služnosti ili stvarni teret uz ograničenje
rokom ili uvjetom, to se zabilježuje zajedno s upisom sadržaja toga
prava. Naknadno ograničenje već postojećega prava zabilježit će se.

\(5\) Ako se stvarna služnost upisuje u uložak poslužne nekretnine, to
će se, kao i svaka promjena tog upisa, po službenoj dužnosti istodobno
zabilježiti i u posjedovnici povlasne nekretnine.

Članak 38.

\(1\) Pravo građenja upisuje se kao posebno zemljišnoknjižno tijelo u
posjedovnicu novoga zemljišnoknjižnog uloška, koji se radi toga osniva,
uz naznaku broja zemljišnoknjižnoga uloška u kojem je upisano zemljište
koje opterećuje. U vlastovnicu novoga uloška upisat će se nositelj prava
građenja.

\(2\) Pravo građenja upisat će se i kao teret zemljišta koje opterećuje,
uz naznaku broja zemljišnoknjižnoga uloška u kojem je, u skladu sa
stavkom 1. ovoga članka, upisano pravo građenja.

\(3\) Zgrada, nakon što bude izgrađena, upisat će se kao da je izgrađena
na pravu građenja.

\(4\) Ako se osniva pravo građenja uz ograničenje rokom ili uvjetom, to
se zabilježuje zajedno s upisom sadržaja toga prava, a naknadno
ograničenje već postojećega prava zabilježit će se.

Članak 39.

\(1\) Založno pravo (u daljnjem tekstu: hipoteka) može se upisati kao
teret cijeloga zemljišnoknjižnog tijela ili kao teret idealnoga dijela
nekoga suvlasnika. Hipoteka se ne može upisati kao teret pojedinih
sastavnih dijelova zemljišnoknjižnoga tijela.

\(2\) Ako se osniva hipoteka na plodovima, to se u zemljišnoj knjizi
mora izrijekom navesti.

\(3\) Prijenos hipotekarne tražbine i stjecanje podzaložnoga prava
(nadhipoteka) dopušteni su glede cijele tražbine, kao i pojedinoga
dijela tražbine određenoga razlomkom ili iznosom.

\(4\) Ako se osniva založno pravo uz ograničenje rokom ili uvjetom, to
se zabilježuje zajedno s upisom sadržaja toga prava. Naknadno
ograničenje već postojećega prava zabilježit će se.

\(5\) Odredbe ovoga Zakona o upisu hipoteke na odgovarajući se način
primjenjuju glede upisa podzaložnih prava.

Članak 40.

\(1\) Hipoteka se može upisati samo glede točno određene svote u novcu.
Svota može biti određena i u skladu s pravilima o valutnoj ili indeksnoj
klauzuli.

\(2\) Uz tražbinu za koju je ugovoreno da se plaćaju kamate upisuje se i
kamatna stopa. Ako su ugovorene zakonske kamate, umjesto kamatne stope
upisat će se: zakonska kamata.

\(3\) Uz tražbinu za koju je ugovoreno plaćanje anuitetima, umjesto
kamatne stope upisat će se: anuitetna otplata.

\(4\) Ako se hipotekom osiguravaju tražbine koje bi mogle nastati iz
odobrenoga kredita, preuzetoga poslovodstva, s naslova jamstva ili
naknade štete ili druge tražbine koje bi tek imale nastati nakon nekoga
vremena ili nakon ispunjenja nekoga uvjeta, u ispravi na temelju koje se
dopušta upis dovoljno je odrediti najviši iznos glavnice koji mogu imati
kredit ili odgovornost.

Članak 41.

\(1\) Hipoteka se može za istu tražbinu upisati nepodijeljeno, kao teret
dvaju ili više zemljišnoknjižnih tijela ili hipotekarnih tražbina (u
daljnjem tekstu: zajednička ili simultana hipoteka).

\(2\) Vjerovnik zajedničke hipoteke može slobodno birati hoće li cijelu
tražbinu osiguranu zajedničkom hipotekom namirivati iz svih
zemljišnoknjižnih tijela koje ona tereti ili samo iz jednoga ili više
njih.

\(3\) Ako su radi namirenja tražbine prodane sve nekretnine opterećene
zajedničkom hipotekom u korist te tražbine, iz kupovnine dobivene
prodajom svake pojedine nekretnine najprije će se namiriti one tražbine
koje imaju raniji prvenstveni red u tom ulošku. Iz ostatka svake
pojedine kupovnine namirit će se tražbina osigurana zajedničkom
hipotekom razmjerno udjelu ostataka postignutih kupovnina za pojedine
prodane nekretnine u zbroju ostataka svih postignutih kupovnina.

\(4\) Ako su radi namirenja tražbine prodane samo neke od nekretnina
opterećenih zajedničkom hipotekom, a ostale su nenamirene tražbine nekih
vjerovnika čije su hipoteke bile upisane iza zajedničke hipoteke, u
korist tih tražbina ovih hipotekarnih vjerovnika upisat će se po
službenoj dužnosti hipoteka na neprodanim nekretninama, i to na onom
mjestu koje je u prvenstvenom redu zauzimala zajednička hipoteka, ali ne
preko iznosa do kojega bi svaka pojedina nekretnina odgovarala za
zajedničku hipoteku s obzirom na razmjer njezine vrijednosti prema
ukupnoj vrijednosti svih nekretnina opterećenih zajedničkom hipotekom.
Na tom mjestu zadržavaju tako upisane hipoteke svoj dosadašnji međusobni
odnos u prvenstvenom redu.

Članak 42.

\(1\) Hipoteka stečena za određenu tražbinu osigurava ujedno i troškove
parnice i ovrhe, ako nije što posebno određeno ili ugovoreno.

\(2\) Trogodišnji zaostaci kamata, koje vjerovniku pripadaju na osnovi
ugovora ili zakona, imaju isti prvenstveni red kao i glavnica.

\(3\) Trogodišnji zaostali zahtjevi godišnjih renta, doprinosa za
uzdržavanje i drugih periodičnih plaćanja imaju isti prvenstveni red kao
i samo upisano pravo iz kojega ti zahtjevi proizlaze.

Članak 43.

\(1\) Upis prava nazadkupa, prvokupa, najma, zakupa i koncesije dopustit
će se samo kad je ispravom dokazano i postojanje prava i volja stranaka
da se to pravo upiše.

\(2\) Građevine izgrađene na pravu koncesije upisuju se odgovarajućom
primjenom odredbi o pravu građenja.

ODJELJAK C PREDMET ZABILJEŽBE

Članak 44.

Zemljišnoknjižne zabilježbe upisuju se:

-- kako bi učinile vidljivim osobne odnose, osobito ograničenja glede
upravljanja imovinom (npr. maloljetnost, skrbništvo, produženje
roditeljskoga prava, otvaranje stečaja i dr.), kao i druge odnose i
činjenice određene zakonom, s učinkom da se nitko ne može pozivati na to
da za njih nije znao niti morao znati

-- kako bi se ostvarili pravni učinci koje zabilježba proizvodi prema
odredbama ovoga ili drugih zakona (zabilježba prvenstvenoga reda, otpisa
zemljišta, zajedničke hipoteke, otkaza hipotekarnih tražbina, spora,
prisilne dražbe, zabrane otuđenja ili opterećenja, obveze zahtijevanja
brisanja hipoteke, pridržaja prvenstvenoga reda, zabilježbe određene
prema pravilima o ovrsi i osiguranju i dr.).

ODJELJAK D KNJIŽNI PREDNIK

Članak 45.

Upisi u zemljišnu knjigu dopušteni su samo protiv osobe koja je u
trenutku podnošenja prijedloga za upis u toj zemljišnoj knjizi upisana
kao vlasnik zemljišta ili nositelj prava, glede kojega se upis
zahtijeva, ili koja bar istodobno bude kao takva uknjižena ili
predbilježena (u daljnjem tekstu: knjižni prednik).

Članak 46.

\(1\) Ako su zemljište ili neko knjižno pravo preneseni izvanknjižno na
više osoba uzastopno, posljednji stjecatelj može zahtijevati da se
knjižni prijenos provede neposredno na njega, ako dokaže neprekinuti niz
izvanknjižnih stjecanja od knjižnoga prednika do sebe.

\(2\) Otuđi li se knjižno pravo koje je s ostavitelja nasljeđivanjem
prešlo na nasljednika, stjecatelju će se dopustiti upis njegova prava
neposredno iza ostavitelja, ako dokaže neprekinuti niz izvanknjižnih
stjecanja od ostavitelja kao knjižnoga prednika do sebe.

\(3\) Ako je hipotekarna tražbina koja je izvanknjižnim putem prešla na
drugu osobu prestala, hipotekarni dužnik može zahtijevati brisanje
hipoteke bez prethodnoga upisa izvanknjižnoga prijenosa.

Članak 47.

\(1\) Ako zbog smrti knjižnoga prednika knjižno pravo prijeđe na njegove
nasljednike, nasljednikovi vjerovnici mogu ishoditi osiguranje svoje
tražbine prema utvrđenom nasljedniku bez prethodnoga upisa nasljednika,
s time da će njihove tražbine biti osigurane samo u opsegu u kojemu je
to njihov dužnik naslijedio.

\(2\) Pravilo ovoga članka na odgovarajući se način primjenjuje i kad su
zemljišta odnosno knjižna prava zbog dužnikove smrti ostala ošasna.

ODJELJAK E ISPRAVE

Članak 48.

\(1\) Upisi u zemljišnu knjigu dopustit će se samo na temelju isprava
sastavljenih u obliku propisanom za njihovu valjanost.

\(2\) Za upis knjižnoga prava, njegove promjene, ograničenja ili
prestanak mora iz isprave biti vidljiv pravni temelj.

Članak 49. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Upisi u zemljišnu knjigu dopustit će se na temelju isprava koje
nemaju očitih nedostataka koji dovode u sumnju njihovu vjerodostojnost.
Ako se isprave sastoje od više listova, oni moraju biti tako spojeni da
se ne može umetnuti nijedan list.

\(2\) U ispravama na temelju kojih se zahtijeva upis osoba protiv kojih
se i u čiju se korist upis zahtijeva, neovisno o tome kada su
sastavljene, osobe moraju biti navedene tako da ne postoji opasnost da
ih se zamijeni s drugim osobama, a moraju biti navedeni i mjesto, dan,
mjesec i godina sastavljanja isprave te osobni identifikacijski brojevi
osoba protiv kojih se i u čiju se korist upis zahtijeva.

\(3\) Isprave koje ne sadrže podatke o mjestu i vremenu sastavljanja,
ali je na njima izvršena ovjera kod javnog bilježnika smatraju se
podobnima za provođenje upisa u smislu stavka 2. ovoga članka.

\(4\) Upis u zemljišnu knjigu dopustit će se i na temelju elektroničke
isprave ako ispunjava uvjete iz stavaka 1. i 2. ovoga članka.

\(5\) Isprava iz javnog registra izdana putem sustava elektronički
vođenog javnog registra smatra se javnom ispravom.

\(6\) Isprava iz stavka 1. ovoga članka mora biti u elektroničkom obliku
ili ispisana na elektroničkom odnosno mehaničkom uređaju.

\(7\) Odredba stavka 6. ovoga članka ne primjenjuje se na dan i mjesto
sastavljanja isprave iz stavka 1. ovoga članka.

ODJELJAK F PRVENSTVENI RED

Članak 50.

\(1\) Prvenstveni red upisa u zemljišnu knjigu utvrđuje se prema
trenutku u kojem je zemljišnoknjižnom sudu stigao prijedlog za upis
odnosno odluka drugoga suda ili tijela kojom se određuje upis.

\(2\) Upisi provedeni povodom podnesaka koji su istodobno stigli u istom
su prvenstvenom redu, ako nije zakonom što drugo određeno.

Članak 51.

\(1\) Uknjižbom ili predbilježbom ustupa prvenstva mogu se zamijeniti
mjesta koja u prvenstvenom redu imaju pojedina prava uknjižena na istoj
nekretnini.

\(2\) Za ustup prvenstvenog reda iz stavka 1. ovoga članka potreban je
pristanak ovlaštenika prava koje stupa natrag i ovlaštenika prava koje
stupa naprijed.

\(3\) Ako je pravo koje stupa natrag hipoteka, potreban je, uz pristanak
ovlaštenika iz stavka 2. ovoga članka, i pristanak vlasnika nekretnine.

\(4\) Ako je pravo koje ustupa prvenstvo opterećeno pravom trećega, onda
je, uz pristanak ovlaštenika prava iz stavaka 2. i 3. ovoga članka,
potreban i pristanak tog trećega.

\(5\) Ustupom prvenstvenog reda ne dira se u opseg i prvenstveni red
ostalih uknjiženih prava.

Članak 52.

Pravo koje stupa naprijed stječe bez ograničenja mjesto u prvenstvenom
redu onoga prava koje stupa natrag, ako ono u zemljišnoj knjizi
neposredno dolazi iza njega ili ako na to pristanu svi oni čija su prava
upisana između njih.

Članak 53.

\(1\) Ako je među pravima koja ne dolaze neposredno jedno iza drugoga
došlo do ustupa prvenstva bez pristanka ovlaštenika čija su prava
upisana između njih, pravo koje stupa naprijed stječe u prvenstvenom
redu mjesto prava koje stupa natrag samo u granicama opsega i kakvoće
potonjeg.

\(2\) Ako je pravo koje stupa natrag uvjetno ili s određenim rokom, moći
će se tražbina koja stupa naprijed namiriti iz opterećene nekretnine
prije ispunjenja uvjeta ili isteka roka samo u onom iznosu koji otpada
na nju po njezinu prvobitnom prvenstvenom redu.

\(3\) Ako kupac na javnoj prodaji bez uračunavanja u kupovninu (najveću
ponudu) preuzima pravo koje stupa natrag s njegovim prijašnjim
prvenstvenim redom, onda će se pri podjeli kupovnine pravo koje stupa
naprijed uzimati u obzir prema svom prvobitnom mjestu u prvenstvenom
redu.

Članak 54.

Ostatak prava čiji je dio stupio naprijed dolazi na svom prvobitnom
mjestu prije prava koje je stupilo natrag, ako nije što drugo ugovoreno
ili određeno zakonom.

Članak 55.

Ako na mjesto jednoga knjižnog prava istodobnim ustupom prvenstva stupi
više knjižnih prava, sva ona imaju na mjestu koje im je ustupljeno
dotadašnji međusobni redoslijed, ako nije što drugo ugovoreno ili
određeno.

Članak 56.

Naknadne promjene u postojanju ili opsegu prava koje stupa natrag ne
utječu na prvenstveni red prava koje stupa naprijed, ako nije što drugo
ugovoreno ili određeno.

##### POGLAVLJE II. O UKNJIŽBI

Članak 57. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Uknjižba će se dopustiti samo na temelju javnih isprava ili
privatnih isprava na kojima je istinitost potpisa ovjerovljena na način
propisan posebnim zakonom.

\(2\) Ovjerovljivanje inozemnih privatnih isprava uređuje se
međunarodnim ugovorima ili zakonom.

\(3\) Smatrat će se da je potpis osobe koja je kao tijelo pravne osobe
raspolagala nekretninom na ispravi propisno ovjerovljen i kad:

-- ispravu supotpiše i svoj potpis ovjerovi osoba koja je u trenutku
ovjere ovlaštena za potpisivanje takvih isprava

-- ispravu supotpiše i svoj potpis ovjerovi osoba koja je u trenutku
ovjere ovlaštena za potpisivanje takvih isprava kao tijelo pravne osobe
koja je pravni sljednik one pravne osobe koja je raspolagala nekretninom

-- ispravu supotpiše nadležno županijsko državno odvjetništvo kad pravna
osoba koja je raspolagala nekretninom nema pravnoga sljednika.

\(4\) Uz ispravu supotpisanu sukladno odredbama iz stavka 3. ovoga
članka prilaže se izvadak iz sudskoga registra iz kojega je vidljiva
ovlast supotpisatelja, a po potrebi i isprava o pravnom sljedništvu ili
njegovu izostanku.

\(5\) Smatrat će se da je pravna osoba koja je raspolagala nekretninom
dopustila upis u korist stjecatelja i kad je izjavu o tome u propisanom
obliku dala osoba ovlaštena za supotpis po stavku 3. ovoga članka.

\(6\) Odredbama iz stavaka 1., 2. i 3. ovoga članka udovoljeno je ako je
ovjerovljen potpis one osobe čije se pravo ograničuje, opterećuje, ukida
ili prenosi na drugu osobu.

Članak 58. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Ako se uknjižba predlaže na temelju privatnih isprava potpisanih
po opunomoćeniku, istinitost potpisa opunomoćenika mora biti ovjerena
sukladno članku 57. ovoga Zakona.

\(2\) Uknjižba će se dopustiti samo na temelju privatnih isprava iz
stavka 1. ovoga članka, kad se prijedlogu priloži:

-- punomoć koja je opunomoćeniku izdana upravo za taj posao (posebna
punomoć) ili

-- opća punomoć ili punomoć izdana za tu vrstu poslova koja u trenutku
sastavljanja isprave nije starija od jedne godine.

\(3\) Uknjižba će se dopustiti samo na temelju punomoći iz stavka 2.
ovoga članka, ako je istinitost potpisa opunomoćitelja na punomoći
ovjerovljena sukladno članku 57. ovoga Zakona.

Članak 59.

\(1\) Privatne isprave na temelju kojih se dopušta uknjižba trebaju, uza
sve ono što je propisano ovim Zakonom ili posebnim zakonom, sadržavati
i:

a\) točnu oznaku zemljišta ili prava glede kojega se uknjižba zahtijeva

b\) izričitu izjavu onoga čije se pravo ograničava, opterećuje, ukida
ili prenosi na drugu osobu da pristaje na uknjižbu. Ta se izjava može
dati i u posebnoj ispravi, ali u takvim slučajevima isprava mora
sadržavati sve ono što se zahtijeva za uknjižbu.

\(2\) Onaj čije se pravo ograničava, opterećuje, ukida ili prenosi na
drugu osobu može pristanak za uknjižbu dati uvjetno ili oročeno
izričitom izjavom u ispravi.

Članak 60.

\(1\) Javne isprave na temelju kojih se može dopustiti uknjižba jesu:

a\) isprave koje su o pravnim poslovima sastavili nadležno tijelo ili
javni bilježnik u granicama svoje ovlasti i u propisanom obliku, ako
sadrže sve što se zahtijeva i za uknjižbu na temelju privatnih isprava

b\) odluke suda ili drugoga nadležnog tijela odnosno pred njima
sklopljene nagodbe koje se prema propisima o ovrsi smatraju ovršnim
ispravama ili koje se prema propisima o upravnom postupku smatraju
izvršnim rješenjima prikladnim za upis prava u zemljišnu knjigu, ako
sadrže točnu oznaku zemljišta ili prava na koje se odnosi upis.

\(2\) Uknjižba na temelju inozemnih isprava, koje se smatraju javnim
isprava u mjestu gdje su sastavljene, dopustit će se na temelju posebnih
propisa.

##### POGLAVLJE III. O PREDBILJEŽBI

ODJELJAK A DOPUSTIVOST PREDBILJEŽBE

Članak 61.

\(1\) Ako isprava na temelju koje se zahtijeva upis ne odgovara svim
posebnim pretpostavkama za uknjižbu (članci 57., 58., 59. i 60. ovoga
Zakona), ali ispunjava opće pretpostavke za zemljišnoknjižni upis
(članci 48. i 49. ovoga Zakona), na temelju te isprave dopustit će se
predbilježba, ako ju je moguće provesti.

\(2\) Ako je pristanak za uknjižbu dan uvjetno ili oročeno, dopustit će
se predbilježba.

Članak 62.

\(1\) Predbilježba založnoga prava dopustit će se samo kad su dovoljno
određeni i ispravom dokazani i tražbina i pravna osnova založnoga prava.

\(2\) Ako je u sudu položen iznos hipotekarnoga duga koji se vjerovniku
ne može odmah isplatiti ili koji je on dužan ustupiti trećoj osobi koja
je dug ispunila, dopustit će se predbilježba radi brisanja ili prijenosa
tražbine na platca, ako se ispravom dokaže da je iznos položen sudu.

Članak 63.

Predbilježba prava nazadkupa, prvokupa, najma i zakupa dopustit će se
samo kad je ispravom dokazano i postojanje prava i volja stranaka da se
to pravo upiše.

Članak 64.

Javne isprave na temelju kojih se može dopustiti predbilježba jesu:

a\) neovršne pravomoćne domaće sudske odluke kojima se stvarno pravo
bezuvjetno utvrđuje ili dosuđuje ili se bezuvjetno odbija

b\) odluke domaćih sudova odnosno s njima izjednačenih odluka drugih
tijela vlasti kojima se predbilježba određuje kao mjera osiguranja

c\) ostale javne isprave određene posebnim zakonom.

ODJELJAK B OPRAVDANJE PREDBILJEŽBE

Članak 65.

Predbilježba djeluje dok ne bude opravdana ili izbrisana. Opravdanjem se
predbilježba pretvara u uknjižbu, s učinkom od časa kad je prijedlog za
predbilježbu bio podnesen.

Članak 66.

\(1\) Predbilježba se opravdava:

a\) na temelju isprave prikladne za uknjižbu, kojom se otklanja
nedostatak zbog kojeg nije bila dopuštena uknjižba

b\) na temelju potvrde o ovršnosti odluke suda ili drugoga tijela vlasti

c\) na temelju pravomoćne presude kojom je predbilježba opravdana

d\) javnom ili javno ovjerovljenom ispravom kojom se dokazuje da je
ostvaren uvjet kojim je bio uvjetovan pristanak za uknjižbu odnosno da
je istekao rok.

\(2\) Predbilježba koja je odlukom suda ili drugog nadležnog tijela
određena kao mjera osiguranja ne opravdava se prema odredbama ovoga
odjeljka, već se na nju primjenjuju pravila posebnog propisa kojim se
uređuje predbilježba kao mjera osiguranja.

Članak 67.

\(1\) Tužbu radi opravdanja predbilježbe osoba u čiju je korist
predbilježba dopuštena može podnijeti u roku od 15 dana od dana dostave
rješenja kojim je predbilježba dopuštena. Zemljišnoknjižni sud će na
zahtjev svojim rješenjem produžiti taj rok ako postoji opravdani razlog,
s tim da će se u rješenju točno naznačiti za koliko se rok produljuje.

\(2\) U parnici radi opravdanja predbilježbe na tužitelju leži teret
dokaza pravnoga temelja stjecanja knjižnoga prava, a glede
predbilježenoga založnog prava teret dokaza da postoji valjana tražbina
u određenom opsegu te pravni temelj stjecanja založnoga prava.

\(3\) Tuženik može tužitelju staviti sve svoje prigovore protiv
postojanja knjižnoga prava, pa i ako protiv rješenja kojim je
predbilježba bila dopuštena nije podnio žalbu ili ju je podnio bez
uspjeha.

Članak 68.

\(1\) Zemljišnoknjižni sud dopustit će brisanje predbilježbe na temelju
isprave o odreknuću predbilježenog knjižnog prava koja ispunjava sve
opće i posebne pretpostavke propisane ovim Zakonom.

\(2\) Prijedlog za brisanje predbilježbe odbit će se kad nije priložena
isprava iz stavka 1. ovoga članka, a iz spisa kojim je dopušten upis
predbilježbe vidljivo je da je tužba za opravdanje na vrijeme podnesena
ili da rok za opravdanje još teče.

\(3\) Ako sud utvrdi da nisu ispunjene pretpostavke iz stavka 2. ovoga
članka, u kratkom roku održat će ročište na kojem će dopustiti brisanje
predbilježbe, ako osoba u čiju je korist predbilježba dopuštena ne
dokaže da rok za opravdanje još teče ili da je podnijela tužbu na
vrijeme.

\(4\) Tužba radi opravdanja predbilježbe smatrat će se pravodobno
podnesenom i nakon isteka roka, ako je podnesena prije podnošenja
prijedloga za brisanje predbilježbe ili bar isti dan kad je prijedlog
zaprimljen na zemljišnoknjižnom sudu.

Članak 69.

Ako zemljišnoknjižni sud odluči da je predbilježba opravdana, na
prijedlog stranke zabilježit će opravdanje predbilježbe.

Članak 70.

\(1\) Sud će odbiti predbilježbu prava koje se zahtijeva na temelju iste
isprave na temelju koje je predbilježba bila upisana, ali je izbrisana
na temelju pravomoćne odluke kojom je utvrđeno da tužitelju ne pripada
predbilježeno pravo ili predbilježba nije opravdana ili se osoba u čiju
je korist predbilježba bila dopuštena odrekla predbilježenoga prava.

\(2\) Ako se, protivno stavku 1. ovoga članka, dopusti nova
predbilježba, na prijedlog će se izbrisati.

Članak 71.

\(1\) Ako je predbilježba izbrisana samo zato što tužba za opravdanje
nije bila podnesena na vrijeme, ipak se može zahtijevati nova
predbilježba, ali će ta predbilježba proizvoditi pravni učinak tek od
trenutka podnošenja novoga prijedloga.

\(2\) Vlasnik zemljišta ili nositelj knjižnoga prava može tužbom
zahtijevati da se utvrdi nepostojanje predbilježenog prava, a u slučaju
povoljne odluke da se zabilježbom te odluke spriječi ponovno dopuštenje
predbilježbe.

\(3\) Zabilježba iz stavka 2. brisat će se na zahtjev vlasnika zemljišta
ili nositelja knjižnog prava ili istodobno s prijenosom vlasništva ili
drugoga knjižnog prava.

Članak 72.

\(1\) Ako je predbilježba dopuštena protiv onoga koji je uknjižen kao
vlasnik zemljišta, mogu se dopustiti daljnji upisi, i protiv uknjiženoga
i protiv predbilježenoga vlasnika.

\(2\) Bude li predbilježba opravdana, s upisom opravdanja po službenoj
će se dužnosti izbrisati svi oni upisi koji su protiv uknjiženoga
vlasnika bili dopušteni nakon časa kad je stigao prijedlog na temelju
kojega je pravo vlasništva bilo predbilježeno.

\(3\) Bude li predbilježba prava vlasništva izbrisana, po službenoj će
se dužnosti istodobno izbrisati svi upisi koji su dopušteni u svezi s
tom predbilježbom.

\(4\) Odredbe ovoga članka na odgovarajući će se način primijeniti i kad
je protiv založnoga vjerovnika bio predbilježen prijenos njegove
tražbine na drugu osobu.

Članak 73.

\(1\) Ako je brisanje knjižnoga prava samo predbilježeno, glede toga
prava mogu biti dopušteni daljnji upisi, npr. podzaložnih prava ili
ustupa, ali će njihova pravna sudbina ovisiti o tome hoće li
predbilježba brisanja biti opravdana ili ne.

\(2\) Kad se opravda predbilježba iz ovoga članka, s upisom opravdanja
izbrisat će se po službenoj dužnosti svi oni upisi koji su glede sada
izbrisanoga prava u međuvremenu bili dopušteni.

Članak 74.

\(1\) Ako na hipotekarnoj tražbini u vrijeme kad se zahtijeva njezino
brisanje još postoje podzaložna prava, brisanje tražbine može se
dopustiti samo s tim da će pravni učinak brisanja glede podzaložnih
prava nastupiti tek onda kad podzaložna prava budu izbrisana, osim ako
ovim Zakonom nije drukčije određeno.

\(2\) Daljnji upisi na ovu hipotekarnu tražbinu ne mogu se više
dopustiti nakon što se uknjiži brisanje. Bude li brisanje hipotekarne
tražbine samo predbilježeno, na nju se mogu provoditi daljnji upisi, ali
samo s pravnim učinkom koji će ovisiti o sudbini predbilježbe.

##### POGLAVLJE IV. O ZABILJEŽBI

Članak 75.

\(1\) Zabilježbe se mogu odrediti kad je to predviđeno ovim Zakonom ili
drugim zakonom.

\(2\) Kad zakon predviđa mogućnost zabilježbe, nju na prijedlog
ovlaštene osobe, suda ili drugoga nadležnog tijela rješenjem određuje
zemljišnoknjižni sud, ako nije što posebno određeno.

ODJELJAK A ZABILJEŽBA OSOBNIH ODNOSA

Članak 76.

Zabilježbe osobnih odnosa predviđene zakonom, kao i brisanje takvih
zabilježaba provode se na prijedlog sudionika, njihovih zakonskih
zastupnika ili nadležnih sudova ili drugih nadležnih tijela, a na
temelju isprava kojima se dokazuje postojanje osobnoga odnosa čija se
zabilježba odnosno čiji se prestanak zahtijeva.

ODJELJAK B ZABILJEŽBA PRVENSTVENOGA REDA

Članak 77. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Vlasnik je ovlašten zahtijevati zabilježbu da namjerava svoje
zemljište otuđiti ili osnovati založno pravo ili neko drugo stvarno
pravo, kako bi njome osnovao prvenstveni red za ona prava koja će se
upisati na temelju tih poslova. Zabilježbom se stvara prvenstveni red od
trenutka kad je zemljišnoknjižni sud zaprimio prijedlog za upis.

\(2\) Zabilježba prvenstvenoga reda moguća je i za založno pravo za
osiguranje tražbine uz naznaku najvišega iznosa do kojega bi tim
založnim pravom bila osigurana, a za druga stvarna prava s naznakom
vrste stvarnog prava za koju se zahtijeva zabilježba.

\(3\) Isprava na temelju koje treba upisati prava koja proizlaze iz
otuđenja ili osnivanja založnoga prava može biti sastavljena prije ili
poslije podnošenja prijedloga za zabilježbu prvenstvenoga reda.

\(4\) Prijedlog za upis zabilježbe prvenstvenog reda ne može podnijeti
više osoba zajednički, niti jedna osoba istim prijedlogom može
zahtijevati i upis zabilježbe namjeravanog otuđenja i upis zabilježbe
namjeravanog osnivanja založnog prava.

Članak 78.

\(1\) Zabilježba prvenstvenoga reda dopustit će se samo ako bi po stanju
zemljišne knjige bila dopuštena uknjižba ili brisanje onoga prava koje
se treba upisati odnosno brisati i ako je na prijedlogu za zabilježbu
istinitost potpisa ovjerovljena na propisani način.

\(2\) Odluka kojom se udovoljava prijedlogu za zabilježbu prvenstvenog
reda izdaje se samo u jednom otpravku na kojem se potvrđuje da je
zabilježba izvršena i otprema se isključivo pisanim putem.

Članak 79.

\(1\) Zabilježbe prvenstvenog reda gube učinak istekom roka od godine
dana od dana provedbe upisa u zemljišnoj knjizi.

\(2\) U odluci kojom se udovoljava prijedlogu naznačit će se dan kojim
završava rok.

Članak 80. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Prijedlog za upis ili brisanje prava za koje je prvenstveni red
zabilježen mora se, zajedno s otpravkom rješenja kojim je zabilježba
bila dopuštena, podnijeti u roku propisanom člankom 79. ovoga Zakona.

\(2\) Prijedlog iz stavka 1. ovoga članka podnosi se elektronički
isključivo putem javnog bilježnika, kojem stranka predaje otpravak
rješenja iz članka 78. stavka 2. ovoga Zakona na čuvanje u pologu
isprava do donošenja rješenja o upisu, prema odredbama zakona kojim se
uređuje javno bilježništvo koje se odnose na polog i čuvanje isprava kod
javnog bilježnika.

\(3\) Kad se na temelju prijedloga iz stavka 1. ovoga članka dopusti
uknjižba ili predbilježba, upis ima prvenstveni red zabilježbe.

\(4\) Upis koji je proveden na temelju prijedloga iz stavka 1. ovoga
članka zabilježit će javni bilježnik kao potvrdu o činjenicama na
otpravku iz članka 78. stavka 2. ovoga Zakona te će ga otpremiti
predlagatelju upisa.

\(5\) Upis sa zabilježenim prvenstvenim redom može se dopustiti i kad su
zemljište ili hipotekarna tražbina preneseni na trećeg ili su opterećeni
nakon što je podnesen prijedlog za zabilježbu prvenstvenog reda.

\(6\) Ako se nad vlasnikom zemljišta ili hipotekarnim vjerovnikom
pokrene stečajni postupak prije nego što se zaprimi prijedlog, upis za
koji je bio zabilježen prvenstveni red dopustit će se samo ako je
isprava o poslu već bila sastavljena prije dana otvaranja stečajnog
postupka, a dan sastavljanja isprave dokazan je javnom ovjerom.

Članak 81.

\(1\) Odlukom kojom se dopušta upis u prvenstvenom redu zabilježbe briše
se zabilježba prvenstvenog reda.

\(2\) Ako se dopusti uknjižba otuđenja zemljišta, hipoteke ili brisanja
tražbine u zabilježenom prvenstvenom redu, na prijedlog stranke u čiju
je korist dopuštena uknjižba, naredit će se i brisanje onih upisa koji
su dopušteni glede ovog zemljišta ili ove tražbine poslije podnošenja
prijedloga za zabilježbu.

\(3\) Prijedlog za brisanje upisa iz stavka 2. ovoga članka mora se
podnijeti u roku od 15 dana od dana kad je postalo pravomoćno rješenje
kojim je dopuštena uknjižba u zabilježenom prvenstvenom redu.

Članak 82. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Ako se prijedlog za upis ne podnese u zakonom propisanom roku ili
ako do kraja toga roka ne bude iscrpljen iznos glede kojega je bila
provedena zabilježba prvenstvenoga reda, zabilježba gubi učinak i bit će
izbrisana po službenoj dužnosti.

\(2\) Prije isteka zakonskog roka brisanje zabilježbe može se dopustiti
samo ako se podnese otpravak odluke o dopuštenju zabilježbe.

\(3\) Na brisanje zabilježbe iz stavka 2. ovoga članka na odgovarajući
se način primjenjuju odredbe članka 80. ovoga Zakona.

ODJELJAK C ZABILJEŽBA OTKAZA I HIPOTEKARNE TUŽBE

Članak 83.

\(1\) Zabilježba otkaza hipotekarne tražbine dopustit će se rješenjem na
prijedlog vjerovnika koji je otkaz dao svom dužniku upisanom kao vlasnik
opterećene nekretnine, ako je taj otkaz dao u obliku javne isprave.

\(2\) Zabilježba hipotekarne tužbe dopustit će se rješenjem na prijedlog
vjerovnika koji je podignuo hipotekarnu tužbu protiv osobe upisane kao
vlasnik opterećene nekretnine, ako je dokazano da je sudu podnesena
hipotekarna tužba.

\(3\) Zabilježbu hipotekarne tužbe može na prijedlog vjerovnika
rješenjem dopustiti i drugi sud.

Članak 84.

Zabilježba iz članka 83. ovoga Zakona ima za posljedicu da otkaz ili
tužba djeluju i protiv svakog kasnijeg vlasnika založene nekretnine, pa
će se ovrha namirenjem iz nekretnine moći neposredno provesti bez obzira
na to tko je u međuvremenu postao njezinim vlasnikom.

Članak 85.

\(1\) Ako hipotekarna tužba bude pravomoćno odbijena ili odbačena, na
prijedlog stranke izbrisat će se zabilježba hipotekarne tužbe.

\(2\) Zabilježba hipotekarne tužbe izbrisat će se po službenoj dužnosti
s brisanjem hipotekarne tražbine.

ODJELJAK D ZABILJEŽBA SPORA

Članak 86.

\(1\) Zabilježba spora je upis kojim se čini vidljivim da se glede
knjižnoga prava vodi pred sudom ili drugim nadležnim tijelom postupak
čiji bi ishod mogao utjecati na uknjižbu, pripadanje, postojanje, opseg,
sadržaj ili opterećenje toga prava.

\(2\) Zabilježba spora ima učinak da pravomoćna odluka donesena povodom
tužbe djeluje i protiv onih osoba koje su stekle knjižna prava nakon što
je prijedlog za zabilježbu spora zaprimljen kod zemljišnoknjižnog suda.
Isto vrijedi i kad je zabilježbom spora učinjeno vidljivim da se vodi
postupak pred drugim nadležnim tijelom o čijem ishodu ovisi knjižno
pravo.

\(3\) Kad je zabilježeni spor dovršen odlukom po kojoj stranki pripada
pravo, dosuđeno pravo dobiva ono mjesto u prvenstvenom redu koje mu je
bilo osigurano zabilježbom spora.

Članak 87.

\(1\) Zabilježbu spora može zahtijevati svaka stranka u postupku iz
članka 86. stavka 1. ovoga Zakona, kao i svaka druga osoba koja je
sudionik postupka, a ima pravni interes, ako dokaže da se taj postupak
vodi. Zabilježbu spora može rješenjem dopustiti sud koji provodi upis,
kao i drugi sud pred kojim se vodi postupak čija se zabilježba
zahtijeva.

\(2\) Zabilježbu spora kojom se čini vidljivim da se pred drugim
nadležnim tijelom vodi postupak iz članka 86. stavka 1. ovoga Zakona
može zahtijevati svaki sudionik postupka koji ima pravni interes, ako
dokaže da se taj postupak vodi. Zabilježbu može na prijedlog rješenjem
dopustiti zemljišnoknjižni sud, a po službenoj je dužnosti može
rješenjem narediti i tijelo pred kojim se vodi postupak.

\(3\) Zabilježba spora dopustit će se ako se dokaže da se vodi postupak
iz članka 86. stavka 1. ovoga Zakona, osim ako je zakonom predviđena
mogućnost zabilježbe spora i prije pokretanja takva postupka.

Članak 88.

\(1\) Ako nakon provedene zabilježbe tužitelj odustane od tužbe ili je
njegov tužbeni zahtjev odbijen ili odbačen pravomoćnom odlukom odnosno
ako je prijedlog konačno odbijen ili je obustavljen postupak zbog kojega
je zabilježba bila određena, na prijedlog će se odrediti brisanje
zabilježbe. Isto vrijedi i kad je zabilježba određena time da će se
postupak pokrenuti u određenom roku, a postupak nije pokrenut u tom
roku.

\(2\) Ako je postupak zbog kojega je provedena zabilježba dovršen
ovršnom odlukom na temelju koje bi bio promijenjen upis glede kojega je
zabilježba provedena, ta će se odluka ovršiti tako da će se dopustiti
upis promjene na onaj način i u onom opsegu kako je to odlučeno.
Istodobno će se narediti brisanje i zabilježbe spora i svih onih upisa
koji su zatraženi nakon što je prijedlog za zabilježbu spora stigao
zemljišnoknjižnom sudu, ako su u suprotnosti s novim upisom.

\(3\) Brisanje zabilježbe spora može zahtijevati podnositelj prijedloga
za zabilježbu spora i prije ispunjenja uvjeta iz stavka 1. ovoga članka.
Prijedlogu će se udovoljiti ako je na prijedlogu za brisanje zabilježbe
istinitost potpisa ovjerovljena na propisan način.

Članak 89.

\(1\) Zabilježba spora briše se po službenoj dužnosti nakon isteka roka
od deset godina od trenutka kad je bila dopuštena.

\(2\) Ako se prije isteka roka iz stavka 1. ovoga članka dokaže da
zabilježeni spor nije pravomoćno, odnosno konačno dovršen, na prijedlog
će se obnoviti zabilježba s istim prvenstvenim redom, a rok od deset
godina tada će se računati od trenutka njezine obnove.

\(3\) Brisanje zabilježbe spora ne sprječava novu zabilježbu toga spora,
ali ta dobiva ono mjesto u prvenstvenom redu koje joj pripada prema
trenutku kad bude podnesen prijedlog za novu zabilježbu istoga spora.

ODJELJAK E ZABILJEŽBA POKRETANJA POSTUPKA

Članak 90.

\(1\) Zabilježba pokretanja postupka je upis kojim se čini vidljivim da
je pred sudom ili upravnim tijelom pokrenut postupak u kojem bi se mogao
odrediti upis u zemljišne knjige, a za koji se ne može upisati
zabilježba spora.

\(2\) Zabilježba iz stavka 1. ovoga članka dopustit će se na temelju
prijedloga stranke uz koji je priložen dokaz da je postupak pokrenut.
Upis zabilježbe iz stavka 1. ovoga članka može narediti po službenoj
dužnosti i drugi sud ili tijelo pred kojim je postupak pokrenut.

\(3\) Zabilježba pokretanja postupka iz stavka 1. ovoga članka ima
učinak da odluka donesena pred drugim sudom ili tijelom povodom
pokrenutog postupka djeluje i protiv onih osoba koje su stekle knjižna
prava nakon što je prijedlog za zabilježbu pokretanja postupka stigao u
zemljišnoknjižni sud.

\(4\) Kad je u postupku na koji se odnosi zabilježba odlučeno o provedbi
određenog upisa, taj upis dobiva ono mjesto u prvenstvenom redu koje mu
je bilo osigurano zabilježbom pokrenutog postupka.

\(5\) Na brisanje zabilježbe pokrenutog postupka primjenjuju se odredbe
članaka 88. i 89. ovoga Zakona.

ODJELJAK F ZABILJEŽBA TUŽBE RADI POBIJANJA DUŽNIKOVIH PRAVNIH RADNJI

Članak 91.

\(1\) Osoba koja je sukladno propisima o obveznim odnosima ovlaštena
pobijati pravnu radnju svoga dužnika može, kad pobija tužbom,
zahtijevati zabilježbu te tužbe u zemljišnoknjižne uloške u kojima je
radi ostvarenja tužbenoga zahtjeva potreban zemljišnoknjižni upis.

\(2\) Zabilježba tužbe radi pobijanja dužnikovih pravnih radnji ima
učinak da pravomoćna presuda donesena povodom tužbe djeluje i protiv
svih kasnijih nositelja knjižnoga prava, pa će se ovrha moći neposredno
provesti bez obzira na to tko je u međuvremenu postao nositelj knjižnoga
prava.

Članak 92. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Zabilježba tužbe radi pobijanja dužnikovih pravnih radnji dopustit
će se rješenjem na prijedlog vjerovnika koji je tu tužbu podnio, ako je
dokazano da je tužba podnesena sudu.

\(2\) Zabilježbu tužbe radi pobijanja dužnikovih pravnih radnji može na
prijedlog vjerovnika dopustiti rješenjem i drugi sud.

\(3\) Zabilježba tužbe radi pobijanja dužnikovih pravnih radnji izbrisat
će se na prijedlog, ako ta tužba bude pravomoćno odbijena ili odbačena.

\(4\) Na zabilježbu tužbe radi pobijanja dužnikovih pravnih radnji na
odgovarajući se način primjenjuju odredbe članaka 88. i 89. ovoga Zakona
o brisanju i obnavljanju zabilježbe spora.

ODJELJAK G ZABILJEŽBA IZVANREDNOG PRAVNOG LIJEKA

Članak 93. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Zabilježba izvanrednog pravnog lijeka je zabilježba kojom se
osigurava prvenstveni red za uspostavu zemljišnoknjižnog stanja kakvo je
bilo prije uknjižbe, a koja je dopuštena na temelju pravomoćne odluke
koja se tim izvanrednim pravnim lijekom pobija.

\(2\) Prijedlog za zabilježbu iz stavka 1. ovoga članka može se
podnijeti prije ili nakon podnošenja izvanrednog pravnog lijeka, a u
roku za podnošenje prigovora odnosno žalbe protiv zemljišnoknjižnog
rješenja koje je doneseno na temelju odluke koja se izvanrednim pravnim
lijekom pobija.

\(3\) Prijedlogu za upis zabilježbe iz stavka 1. sud će udovoljiti ako
predlagatelj u roku od 30 dana od dana podnošenja prijedloga dostavi
dokaz da je podnesen izvanredni pravni lijek odnosno prijedlog za
dopuštenje izvanrednog pravnog lijeka, u protivnom će prijedlog
odbaciti.

\(4\) Zabilježba iz stavka 1. ovoga članka nije zapreka za provođenje
daljnjih zemljišnoknjižnih upisa.

\(5\) Ako je postupak zbog kojeg je provedena zabilježba iz stavka 1.
ovoga članka dovršen odlukom na temelju koje bi bio promijenjen upis,
sud će dopustiti upis uspostavom zemljišnoknjižnog stanja kakvo je bilo
prije provedbe pravomoćne odluke u opsegu u kojem je odluka izmijenjena.

\(6\) Na zabilježbu izvanrednog pravnog lijeka na odgovarajući se način
primjenjuju odredbe članaka 86. do 89. ovoga Zakona o zabilježbi spora.

ODJELJAK H ZABILJEŽBA IMENOVANJA ILI OPOZIVA UPRAVITELJA

Članak 94.

\(1\) Zabilježba imenovanja zajedničkoga upravitelja dopustit će se na
zahtjev bilo kojega suvlasnika odnosno zajedničkoga vlasnika na temelju
isprave iz koje proizlazi suglasna volja svih suvlasnika odnosno
zajedničkih vlasnika.

\(2\) Zabilježba imenovanja zajedničkoga upravitelja dopustit će se na
zahtjev bilo kojega suvlasnika odnosno zajedničkoga vlasnika na temelju
ovršne sudske odluke o postavljanju zajedničkoga upravitelja.

\(3\) Zabilježba upravitelja dopustit će se na zahtjev vjerovnika u čiju
je korist osnovana hipoteka na plodovima, a na temelju isprave kojom su
se dužnik i vjerovnik sporazumjeli da se umjesto vjerovniku upravljanje,
radi namirenja tražbine iz plodova, prepušta određenoj osobi kao
upravitelju.

\(4\) Zabilježba prisilne uprave i upravitelja dopustit će se na temelju
ovršne odluke kojom je uspostavljena, a na prijedlog zainteresirane
osobe. Učinak ove zabilježbe jest da se dopuštena prisilna uprava može
provesti protiv svakoga koji poslije stekne nekretninu.

\(5\) Odredbe stavaka 1. do 4. ovoga članka na odgovarajući se način
primjenjuju i na zabilježbu opoziva ili promjene upravitelja te
prestanka prisilne uprave.

ODJELJAK I ZABILJEŽBA ODBIJANJA ODNOSNO ODBACIVANJA OVRHE

Članak 95.

\(1\) Kad sud odbije ili odbaci prijedlog da se odobri ovrha na
nekretnini radi naplate tražbine za koju nije bila upisana hipoteka, sud
koji je odbio ili odbacio prijedlog naredit će po službenoj dužnosti
zabilježbu odbijenoga odnosno odbačenoga prijedloga.

\(2\) Učinak zabilježbe iz stavka 1. ovoga članka je da će ako povodom
žalbe ovršni prijedlog bude usvojen, ta tražbina prilikom namirivanja
imati ono mjesto u prvenstvenom redu koje joj je zabilježbom osigurano.

\(3\) Zabilježba iz stavka 1. ovoga članka izbrisat će se po službenoj
dužnosti kad rješenje o odbijanju odnosno odbačaju postane pravomoćno
odnosno kad umjesto te zabilježbe bude zabilježeno rješenje o ovrsi s
tim prvenstvenim redom.

ODJELJAK J ZABILJEŽBA DOSUDE

Članak 96.

\(1\) Sud koji u ovršnom postupku donese odluku o dosudi naredit će po
službenoj dužnosti da se dosuda zabilježi u zemljišnoj knjizi.

\(2\) Nakon zabilježbe dosude prava će se moći steći daljnjim upisima
protiv dosadašnjega vlasnika samo uz uvjet da dosuda izgubi učinak.

\(3\) Kad na temelju pravomoćnog rješenja o dosudi i potvrde ovršnog
suda da je kupac položio kupovninu bude upisano pravo u njegovu korist,
na prijedlog će se izbrisati svi upisi koji su bili provedeni protiv
dotadašnjeg vlasnika nakon zabilježbe dosude, kao i svi daljnji upisi
koji su učinjeni s obzirom na njih.

### DIO TREĆI POSTUPAK U ZEMLJIŠNOKNJIŽNIM STVARIMA

#### GLAVA I. OPĆE ODREDBE

Članak 97.

\(1\) Upise u zemljišnu knjigu rješenjem određuje i provodi mjesno
nadležan zemljišnoknjižni sud.

\(2\) Zemljišnoknjižni postupci su hitni postupci.

Članak 98. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Zemljišnoknjižni upisi provode su u redovitom ili posebnom
zemljišnoknjižnom postupku.

\(2\) Posebnim zemljišnoknjižnim postupcima smatraju se osnivanje,
obnova i dopuna zemljišnih knjiga, obnova zemljišnoknjižnog uloška,
pojedinačno prevođenje zemljišnih knjiga, pojedinačni ispravni postupci
te povezivanje zemljišne knjige i knjige položenih ugovora.

Članak 99.

\(1\) Zemljišnoknjižni sud postupa prema pravilima ovoga Zakona.

\(2\) Ako ovim Zakonom nije drugačije određeno, zemljišnoknjižni sud
postupa prema pravilima izvanparničnog postupka, a podredno parničnog
postupka.

\(3\) U zemljišnoknjižnim postupcima svaka stranka snosi svoje troškove.

Članak 100.

Zemljišnoknjižni sud odlučuje bez rasprave i saslušanja stranaka, osim u
slučajevima kada je ovim Zakonom određeno.

Članak 101.

\(1\) Zemljišnoknjižni postupak pokreće se na prijedlog stranaka ili
nadležnog tijela te po službenoj dužnosti.

\(2\) Sud može preporučiti strankama i nadležnom tijelu da zahtijevaju
neki upis, ako smatra da bi on bio svrhovit.

Članak 102.

Ako ovim Zakonom nije što posebno određeno, rokovi određeni ovim Zakonom
ne mogu se produžiti, niti je dopušten povrat u prijašnje stanje.

#### GLAVA II. PRIJEDLOG ZA UPIS

ODJELJAK A OVLAŠTENA OSOBA

Članak 103.

\(1\) Prijedlog za upis koji bi imao značenje uknjižbe ili predbilježbe
ovlaštena je staviti osoba koja predloženim upisom stječe, mijenja ili
gubi knjižno pravo.

\(2\) Prijedlog za upis koji bi imao značenje zabilježbe ovlaštena je
staviti osoba koja ima pravni interes za provedbu te zabilježbe ili je
za to ovlaštena posebnim propisom.

\(3\) Kad založni vjerovnik predlaže upis brisanja založnog prava,
potrebna je suglasnost vlasnika nekretnine.

Članak 104. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Tko stavlja prijedlog u ime drugoga, mora za to biti ovlašten, što
mora i dokazati ispravom. Ako ovim Zakonom nije što drugo određeno,
postojanje i valjanost toga ovlaštenja prosuđivat će se prema općim
pravilima.

\(2\) Onaj čije bi se knjižno pravo upisom prenijelo, ograničilo ili
opteretilo u korist drugoga, može u svoje ime i bez posebne ovlasti taj
upis zahtijevati u njegovu korist.

\(3\) Ako je izvanknjižni stjecatelj knjižnoga prava to pravo prenio na
drugoga ili ga je u njegovu korist ograničio ili opteretio, taj drugi
može zahtijevati upis prava svoga prednika.

\(4\) Kad je za isti dug dano osiguranje i u obliku jamstva i u obliku
prava na hipoteku, a vjerovnik ne zahtijeva upis hipoteke, tada i jamac
može zahtijevati upis hipoteke u korist vjerovnika.

\(5\) Upis zajedničkih prava može zahtijevati bilo koji od zajedničara u
korist svih. Ako se radi o upisu prava djeljivih razmjerno prema
cjelini, svaki sudionik može zahtijevati upis odgovarajućega dijela u
svoju korist, a može i zahtijevati upis ostalih dijelova u korist
ostalih sudionika ako ima pravni interes.

\(6\) Ako je na temelju jedne privatne ili javne isprave više osoba
steklo isto pravo u udjelima, sud će upisati sve osobe koje su stekle
pravo sukladno dostavljenim ispravama.

ODJELJAK B PODNOŠENJE PRIJEDLOGA

Članak 105. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Prijedlog za upis podnosi se elektronički putem javnog bilježnika
ili odvjetnika, kao obveznih korisnika elektroničke komunikacije sa
sudom putem ZIS-a.

\(2\) Nadležno državno odvjetništvo obvezni je korisnik elektroničke
komunikacije sa sudom te samostalno podnosi prijedlog za upis
elektronički putem ZIS-a.

\(3\) Javni bilježnik nakon sastavljanja javnobilježničkog akta,
solemnizacije ili ovjere potpisa na ispravi, koja je temelj za upis u
zemljišnu knjigu, obvezan je podnijeti prijedlog za upis u zemljišnu
knjigu.

\(4\) Prijedlog za upis iz stavka 3. ovoga članka javni bilježnik neće
podnijeti ako se stranka tome izričito protivi.

\(5\) Svi podnesci zemljišnoknjižnom sudu podnose se elektronički putem
ZIS-a.

\(6\) Zemljišnoknjižni podnesak koji nije podnesen elektronički putem
ZIS-a odbacit će se.

\(7\) Javni bilježnik odnosno odvjetnik putem kojeg je podnesen
prijedlog nije punomoćnik stranke, osim ako ne ispunjava uvjete za
punomoćnika sukladno posebnim propisima.

\(8\) Javni bilježnik putem kojeg stranka podnosi prijedlog za upis ili
podnesak ne može odbiti podnošenje prijedloga za upis odnosno podneska,
osim ako isprava koja je temelj za upis ima očite nedostatke koji dovode
u sumnju vjerodostojnost isprave.

\(9\) Način podnošenja prijedloga elektroničkim putem uređuje
pravilnikom ministar nadležan za poslove pravosuđa.

Članak 106. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Kad zemljišnoknjižni upis određuje drugi sud, povjerenik suda ili
drugo nadležno tijelo, odluku, koja je temelj za upis, nadležno će
tijelo dostaviti po službenoj dužnosti elektroničkim putem.

\(2\) Iznimno od stavka 1. ovoga članka, ako je odluka koja je temelj za
upis označena određenim stupnjem tajnosti, nadležno tijelo odluku
nadležnom zemljišnoknjižnom sudu može dostaviti i neposredno ili putem
ovlaštenog pružatelja poštanskih usluga.

Članak 107. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Spis u redovitim zemljišnoknjižnim postupcima vodi se u
elektroničkom obliku.

\(2\) Ministar nadležan za poslove pravosuđa donijet će odluku da se
spisi u posebnim zemljišnoknjižnim postupcima vode u elektroničkom
obliku.

Članak 108.

\(1\) U zemljišnoknjižnom ulošku odmah će se učiniti vidljivim (plomba)
dan i vrijeme kad je zemljišnoknjižnom sudu stigao prijedlog za upis te
broj dnevnika zemljišnoknjižnih podnesaka pod kojim je zaprimljen (broj
dnevnika).

\(2\) Prijedlog za upis podnesen elektroničkim putem smatra se da je
zemljišnoknjižnom sudu stigao kada je evidentiran na poslužitelju
primatelja.

\(3\) Plomba se briše istodobno s provedbom upisa.

\(4\) Za štetu koja nastane primjenom pravila o zaštiti povjerenja u
potpunost i istinitost zemljišnih knjiga zbog nepravodobnog unošenja
plombe objektivno odgovara Republika Hrvatska.

ODJELJAK C SADRŽAJ PRIJEDLOGA

Članak 109.

\(1\) Prijedlog za upis treba sadržavati oznaku zemljišnoknjižnog suda
kojemu se prijedlog podnosi, ime i prezime, adresu i osobni
identifikacijski broj osobe u čiju se korist treba provesti upis, kao i
ime i prezime, adresu i osobni identifikacijski broj osobe protiv koje
se upis provodi, i osoba koje će trebati obavijestiti o rješenju, te
broj zemljišnoknjižnoga uloška, ime katastarske općine i oznaku čestica
upisanih u zemljišnoknjižni uložak u kojem bi se upis trebao provesti.

\(2\) Ako je prijedlog za upis podnesen protiv osoba za koje iz stanja
zemljišne knjige ili iz drugih opravdanih razloga nije moguće pribaviti
podatke iz stavka 1. ovoga članka, to će se u prijedlogu posebno
naznačiti.

\(3\) Ako se izvornik odnosno otpravak isprave već nalazi kod suda koji
bi trebao postupati po prijedlogu za upis, dovoljno je u prijedlogu
uputiti na taj izvornik odnosno otpravak i po mogućnosti priložiti
presliku, a sud će po službenoj dužnosti pribaviti izvornik odnosno
otpravak.

\(4\) Iz prijedloga za upis treba biti vidljivo koje bi se pravo tim
upisom steklo, ograničilo, opteretilo ili ukinulo, a ako se predlaže
upis zabilježbe, osobni odnos ili pravna činjenica čiji se upis
zahtijeva. Ako je prijedlog upravljen na stjecanje knjižnog prava samo
na plodovima zemljišta, to u prijedlogu za upis mora biti izrijekom
navedeno.

\(5\) Prijedlogom za upis smatraju se i podnesci odnosno dopisi koji
stižu zemljišnoknjižnom sudu kojima se od tog suda zahtijeva neki
zemljišnoknjižni upis u zemljišne knjige ili čije rješavanje može
dovesti do zemljišnoknjižnog upisa (prijedlozi za upis, odluke drugih
sudova ili tijela o određivanju zemljišnoknjižnog upisa, zapisnici i
službeni izvještaji sastavljeni kod suda čije rješavanje može dovesti do
upisa, žalbe protiv rješenja donesenih u zemljišnoknjižnom postupku i
odluke donesene povodom žalbi, prigovori u postupku otpisivanja i
pripisivanja, prijavni listovi katastra i dr.).

Članak 110.

\(1\) Podnositelj mora odrediti koju vrstu upisa zahtijeva; inače
prijedlog za upis prešutno sadrži u sebi prijedlog za onu vrstu upisa
(uknjižbu, predbilježbu, zabilježbu) koji je prema postojećem
zemljišnoknjižnom stanju i prilozima prijedloga najpovoljniji za osobu u
čiju se korist upis zahtijeva, a moguć je i dopušten.

\(2\) Prijedlog za uknjižbu sadrži u sebi prešutno i prijedlog za
predbilježbu, ako je podnositelj nije izrijekom isključio.

Članak 111.

Jednim se prijedlogom može zahtijevati više upisa koji se svi temelje na
istoj ispravi, upis istoga prava u više zemljišnoknjižnih uložaka ili
upis više prava u istom zemljišnoknjižnom ulošku.

ODJELJAK D PRILOZI

Članak 112.

\(1\) Isprave koje bi trebale poslužiti kao temelj za dopuštenje upisa
dostavljaju se zemljišnoknjižnom sudu u izvorniku ili ovjerenom
prijepisu odnosno preslici.

\(2\) Izvornikom se smatra elektronička isprava, u elektronički oblik
prenesena isprava i ispis iz sustava elektronički vođenog javnog
registra.

\(3\) Prijepis odnosno isprava čiji je sadržaj ovjerovljen u skladu sa
zakonom izjednačen je s izvornikom.

\(4\) Ako se izvornik već nalazi kod suda koji bi trebao postupati po
prijedlogu za upis, dovoljno je u prijedlogu uputiti na taj izvornik i
po mogućnosti priložiti prijepis, a sud će po službenoj dužnosti
pribaviti izvornik.

\(5\) Za isprave prenesene u elektronički oblik koje bi trebale
poslužiti kao temelj za dopuštenje upisa ovlašteni korisnici
informacijskog sustava u primjeni u poslovanju suda jamče da su
istovjetne s onima u papirnatom obliku te da odgovaraju odredbama iz
stavaka 1. i 3. ovoga članka.

Članak 113.

\(1\) Ako nije moguće izvornik odmah dostaviti jer se nalazi kod drugoga
suda ili drugoga tijela vlasti, treba to u prijedlogu navesti i
priložiti prijepis na kojem je taj sud odnosno drugo tijelo potvrdilo da
je vjeran izvorniku koji se kod njih nalazi.

\(2\) Kad se prijedlogu ne bi moglo udovoljiti niti da je izvorna
isprava predočena, prijedlog će se odbiti ne čekajući izvornik.

\(3\) Kad sud nije dužan pribaviti izvornik, odredit će podnositelju
prijedloga rok od 30 dana u kojem mora dostaviti izvornik. Taj se rok
može iz opravdanih razloga na zahtjev predlagatelja produžiti.

\(4\) Ako izvornik ne bude predočen u roku iz stavka 3. ovoga članka,
prijedlog će se odbiti. Ako se izvornik dostavi dok još prijedlog nije
odbijen, sud će rješavati o prijedlogu.

Članak 114.

\(1\) Ako isprave nisu sastavljene na hrvatskom jeziku odnosno na drugom
jeziku na kojem je dopušteno predavati podneske sudu, treba uz njih
podnijeti i prijevod ovjerovljen od sudskoga tumača.

\(2\) Ako nema prijevoda, a iz prijedloga inače ne proizlazi da bi ga
trebalo odbiti, podnositelju prijedloga odredit će se rok od 30 dana u
kojem mora podnijeti prijevod. Taj se rok može iz opravdanih razloga, na
zahtjev predlagatelja, produžiti.

\(3\) Ako prijevod ne bude predočen u roku iz stavka 2. ovoga članka,
prijedlog će se odbaciti. Ako se prijevod dostavi dok još prijedlog nije
odbačen, sud će rješavati o prijedlogu.

#### GLAVA III. ODLUČIVANJE

Članak 115.

\(1\) Upisi se provode na temelju rješenja zemljišnoknjižnog suda kojim
se upis određuje i nalaže njegova provedba u zemljišnoj knjizi (u
daljnjem tekstu: rješenje o upisu).

\(2\) Rješenje o upisu zemljišnoknjižni sud će donijeti i kad je
zemljišnoknjižni upis odredio neki drugi sud ili drugo tijelo u
granicama svoje nadležnosti.

\(3\) Rješenje o urednom zemljišnoknjižnom podnesku u redovitom postupku
zemljišnoknjižni sud dužan je donijeti u roku od 15 radnih dana od dana
kada je taj podnesak stigao nadležnom sudu.

\(4\) Ako redovitom postupku prethode plombe ranijeg reda prvenstva,
zemljišnoknjižni sud dužan je o urednom zemljišnoknjižnom podnesku
donijeti rješenje u roku od 15 radnih dana od dana brisanja zadnje
plombe koja prethodila prijedlogu.

Članak 116.

Za odlučivanje o prijedlogu za upis mjerodavno je stanje u trenutku kad
je taj prijedlog stigao zemljišnoknjižnom sudu.

Članak 117.

\(1\) Sud će, nakon što je pregledao prijedlog za upis i priloge,
dopustiti upis ako:

a\) iz zemljišne knjige nije vidljivo da bi glede predmeta upisa
postojala zapreka tom upisu

b\) nema osnove za sumnju u to jesu li osobe protiv kojih se zahtijeva
upis sposobne raspolagati predmetom na koji se upis odnosi, niti u to je
li osoba koja je prijedlog podnijela za to ovlaštena

c\) utemeljenost prijedloga proizlazi iz sadržaja podnesenih isprava i

d\) isprave imaju potreban oblik.

\(2\) Kad zemljišnoknjižni upis određuje drugi sud ili drugo nadležno
tijelo, a ne zemljišnoknjižni sud, zemljišnoknjižni sud će se ograničiti
na ispitivanje je li upis odredilo nadležno tijelo te je li upis
provediv s obzirom na stanje zemljišne knjige, a glede ostalih
pretpostavki odlučuje onaj sud ili drugo tijelo koje upis dopušta.

Članak 118.

\(1\) Sud će rješenjem koje donosi povodom prijedloga za upis udovoljiti
prijedlogu ili ga odbiti odnosno odbaciti.

\(2\) U rješenju kojim se određuje upis moraju biti označeni ime
katastarske općine i zemljišnoknjižni uložak u kojem će se provesti
upis, a po potrebi katastarska čestica, osoba u čiju će se korist
provesti upis, njezin osobni identifikacijski broj i njezina adresa,
vrsta upisa (uknjižba, predbilježba, zabilježba), predmet glede kojega
će se provesti, isprave na kojima se upis temelji, pravo koje treba
upisati s njegovim bitnim sadržajem, kao i nalog da se u zemljišnoj
knjizi provede upis točno određenoga sadržaja.

\(3\) Ako prijedlogu nije moguće udovoljiti u cijelom opsegu, ali mu se
ipak može udovoljiti djelomično, sud će narediti upis u dijelu u kojem
je dopušten, a odbiti onaj dio prijedloga u kojem upis nije dopušten.

\(4\) Ako sud odbije prijedlog u cijelosti ili djelomično, u rješenju će
navesti razloge odbijanja.

\(5\) Ako je upis odredilo očito nenadležno drugo tijelo,
zemljišnoknjižni sud će svojim rješenjem odbiti dopuštenje upisa te
zabilježiti odbijajuće rješenje.

\(6\) Neuredan prijedlog i prijedlog kojem nisu priloženi svi prilozi
nužni za donošenje rješenja o osnovanosti prijedloga sud će odbaciti.

\(7\) Sud može pozvati predlagatelja nepotpunog prijedloga da dostavi
isprave koje ne predstavljaju tabularne isprave, ako je nedostatak
takvih priloga jedina zapreka da se udovolji prijedlogu za upis.

\(8\) Odbacivanje prijedloga ne sprječava podnošenje novoga urednog
odnosno potpunog prijedloga, ali će za odlučivanje o novom prijedlogu za
upis biti mjerodavno stanje u trenutku kada je taj novi prijedlog stigao
sudu, te on dobiva ono mjesto u prvenstvenom redu koje mu pripada prema
trenutku kad bude podnesen prijedlog za novi upis.

Članak 119.

\(1\) Proizlazi li iz isprave da bi se stjecatelju knjižnoga prava mogao
dopustiti upis, ali da su mu ujedno nametnuta ograničenja glede
raspolaganja stečenim pravom ili su mu nametnute dužnosti ili tereti
glede kojih je ugovoren istodobni upis, neće se dopustiti upis prava ako
se istodobno ne zahtijeva upis ugovorenih ograničenja odnosno dužnosti
ili tereta.

\(2\) Prijedlog za istodobni upis međusobnih prava može podnijeti i
jedna i druga strana.

Članak 120.

\(1\) Ako se prijedlog za upis odbije ili odbaci, odbijeni ili odbačeni
prijedlog će se zabilježiti. Zabilježba se neće provesti ako se iz
prijedloga za upis ili njegovih priloga ne može utvrditi na koju se
nekretninu ili pravo odnosi, ako nekretnina ili pravo nisu upisani u
zemljišne knjige tog suda, ili su upisani u korist druge osobe, a ne one
protiv koje bi se s obzirom na sadržaj isprave trebao provesti upis.

\(2\) Ako je prijedlog za upis odbio ili odbacio neki drugi sud, a ne
zemljišnoknjižni sud, taj će drugi sud po službenoj dužnosti zatražiti
od zemljišnoknjižnoga suda da provede zabilježbu odbijenoga ili
odbačenoga prijedloga za upis.

\(3\) Kad rješenje o odbijanju ili odbacivanju prijedloga za upis iz
stavka 1. ovoga članka postane pravomoćno, zemljišnoknjižni sud će po
službenoj dužnosti izbrisati zabilježbu odbijenog ili odbačenog
prijedloga.

\(4\) Kad odluka o odbijanju ili odbacivanju prijedloga za upis iz
stavka 2. ovoga članka postane pravomoćna, sud koji je zatražio provedbu
zabilježbe odbijenog ili odbačenog prijedloga po službenoj će dužnosti
zatražiti brisanje te zabilježbe.

Članak 121.

\(1\) Pogreške u imenima i brojevima te druge očite pogreške u pisanju i
računanju, nedostatke u obliku i nesuglasnosti prijepisa rješenja s
izvornikom ispravit će zemljišnoknjižni sud rješenjem, po službenoj
dužnosti ili na prijedlog stranke.

\(2\) Ispravak će se obaviti posebnim rješenjem, a otpravak tog rješenja
dostavit će se strankama.

\(3\) Ako između izvornika i otpravka rješenja postoji nesuglasnost u
pogledu odluke sadržane u izreci rješenja, strankama će se dostaviti
ispravljeni otpravak s naznakom da se tim otpravkom zamjenjuje prijašnji
otpravak rješenja. Rok za podnošenje pravnog lijeka teče od dana dostave
ispravljenog otpravka.

Članak 122.

Rješenje u zemljišnoknjižnom postupku donosi ovlašteni zemljišnoknjižni
referent, sudski savjetnik ili sudac sukladno odredbama ovoga Zakona.

Članak 123.

\(1\) Ovlašteni zemljišnoknjižni referent ili sudski savjetnik provodi
redovit zemljišnoknjižni postupak u prvom stupnju i u tom postupku
odlučuje.

\(2\) Ovlašteni zemljišnoknjižni referent ili sudski savjetnik može
odlučivati u redovitom zemljišnoknjižnom postupku na temelju nacrta
rješenja zemljišnoknjižnog referenta koji nema posebno ovlaštenje.

\(3\) Iznimno od stavaka 1. i 2. ovoga članka, u redovitom
zemljišnoknjižnom postupku iz članka 135. i članka 68. stavka 3. ovoga
Zakona odlučuje sudac ili sudski savjetnik.

\(4\) Sudac odlučuje povodom prigovora na rješenja donesena u redovitom
zemljišnoknjižnom postupku te donosi rješenje o brisanju upisa kada je
povodom prigovora ili žalbe potrebno uspostaviti prijašnje
zemljišnoknjižno stanje.

Članak 124. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[155/23](https://www.zakon.hr/cms.htm?id=59863),
[127/24](https://www.zakon.hr/cms.htm?id=538193))

\(1\) Ministar nadležan za poslove pravosuđa pravilnikom određuje
potrebnu funkcionalnu organizaciju rada zemljišnoknjižnih odjela,
potrebnu organizacijsku strukturu i broj službenika zaposlenih u
zemljišnoknjižnim odjelima te način i rokove stručnog osposobljavanja
zemljišnoknjižnih službenika.

\(2\) Ministar nadležan za poslove pravosuđa uredit će pravilnikom
mjerila za rad zemljišnoknjižnih odjela.

Članak 125. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Stručnom ispitu za ovlaštenog zemljišnoknjižnog referenta može
pristupiti službenik koji ima završenu razinu obrazovanja 7.1 sv ili 7.1
st Hrvatskog kvalifikacijskog okvira (u daljnjem tekstu: HKO) i najmanje
jednu godinu radnog iskustva na zemljišnoknjižnim poslovima u istoj
razini obrazovanja.

\(2\) Stručnom ispitu za ovlaštenog zemljišnoknjižnog referenta može
pristupiti službenik koji ima završenu razinu obrazovanja 6. sv ili 6.
st HKO-a i najmanje tri godine radnog iskustva na zemljišnoknjižnim
poslovima.

\(3\) Službenik pristupa polaganju stručnog ispita za ovlaštenog
zemljišnoknjižnog referenta u roku od godine dana od stjecanja uvjeta iz
stavaka 1. i 2. ovoga članka.

\(4\) Stručni ispit iz stavaka 1. i 2. ovoga članka polaže se kod
ministarstva nadležnog za poslove pravosuđa.

\(5\) Program i način polaganja stručnog ispita iz stavaka 1. i 2. ovoga
članka uredit će se pravilnikom koji donosi ministar nadležan za poslove
pravosuđa.

Članak 126. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Predmeti se u zemljišnoknjižnom sudu dodjeljuju u rad
odgovarajućom primjenom odredbi Sudskog poslovnika koje vrijede za
dodjelu predmeta u rad sucima, osim kada je ovim Zakonom ili pravilnikom
donesenim na temelju ovoga Zakona drugačije određeno.

\(2\) Predsjednik zemljišnoknjižnog suda ili sudac koji je ovlašten
rasporedom poslova može preuzeti od ovlaštenoga zemljišnoknjižnog
referenta, sudskog savjetnika ili suca predmet i dodijeliti ga drugom
ovlaštenom zemljišnoknjižnom referentu, sudskom savjetniku ili sucu iz
opravdanih razloga.

Ako je u jednom zemljišnoknjižnom ulošku zaprimljeno više predmeta,
sudac, sudski savjetnik ili ovlašteni zemljišnoknjižni referent, prema
odluci predsjednika zemljišnoknjižnog odjela ili službenika kojega za to
ovlasti predsjednik suda, može uzeti u rad predmete u tom
zemljišnoknjižnom ulošku u kojima nije izrađen nacrt konačne odluke

#### GLAVA IV. PROVEDBA UPISA

Članak 127.

\(1\) Upis u zemljišnu knjigu može se provesti samo po nalogu koji je
zemljišnoknjižni sud izdao u rješenju o upisu i ne drukčije nego prema
sadržaju toga naloga.

\(2\) Ako po stanju zemljišne knjige neki nalog nije provediv, rješenje
o upisu ispravit će se po službenoj dužnosti.

\(3\) Kad se u elektronički vođenom javnom registru provede promjena
podataka o prebivalištu, sjedištu, imenu, prezimenu ili nazivu osobe
koja je u zemljišnoj knjizi upisana s osobnim identifikacijskim brojem,
taj podatak preuzet će se elektroničkim putem i promjenu će provesti
elektronički sustav u primjeni u poslovanju suda.

Članak 128.

Svaki upis, osim podataka navedenih u članku 118. stavku 2. ovoga
Zakona, mora sadržavati još i oznaku vrste upisa, dan, mjesec, godinu i
broj pod kojim je prijedlog za upis stigao zemljišnoknjižnom sudu.

Članak 129.

Ako je zemljišnoknjižnom sudu stiglo istodobno više prijedloga koji se
odnose na isto zemljišnoknjižno tijelo, pri svakom će se upisu
provedenom povodom tih prijedloga zabilježiti brojevi istodobno
zaprimljenih prijedloga, s napomenom da su ti prijedlozi stigli u isto
vrijeme.

Članak 130.

\(1\) Ako je zemljišnoknjižnom sudu stiglo istodobno više prijedloga
koji se odnose na isto zemljišnoknjižno tijelo koji se međusobno
isključuju, a svi ispunjavaju pretpostavke za upis, sud će ih sve
dopustiti i provesti te ujedno upozoriti podnositelje da u parnici
riješe komu pripada pravo.

\(2\) Nakon što je utvrđeno kojemu od podnositelja prijedloga iz ovoga
članka pripada pravo koje je predmet upisa, na njegov prijedlog izbrisat
će se ostali upisi, kao i svi upisi provedeni na njima.

Članak 131.

Sve pravne i fizičke osobe upisuju se u zemljišnu knjigu uz navođenje:
imena i prezimena odnosno naziva, adrese prebivališta odnosno sjedišta
te osobnog identifikacijskog broja.

Članak 132.

\(1\) U svakom ulošku u natpisu učinit će se vidljivim datum i broj
dnevnika pod kojim je proveden zadnji upis (u daljnjem tekstu: broj
zadnjega upisa).

\(2\) Promjena broja zadnjega upisa provodi se po službenoj dužnosti,
bez rješenja zemljišnoknjižnoga suda, tako da se broj zadnjega upisa
mijenja istodobno s brisanjem plombe kojom je bilo učinjeno vidljivim
postojanje prijedloga za upis koji je proveden.

Članak 133.

Tekst upisan u zemljišnoj knjizi ne smije se naknadno mijenjati niti
učiniti nečitljivim.

Članak 134.

Pogreška u upisu koja se opazi nakon provedenoga upisa može se ispraviti
po službenoj dužnosti, bez vođenja postupka za ispravak pogrešnoga
upisa, samo ako takav ispravak ne bi dovodio u pitanje već stečena
prava, niti bi dovodio u opasnost osobe koje postupaju s povjerenjem u
zemljišne knjige.

Članak 135.

\(1\) Pogreška u upisu koja se opazi nakon provedenoga upisa, a čiji bi
ispravak dovodio u pitanje već stečena prava i dovodio u opasnost osobe
koje postupaju s povjerenjem u zemljišne knjige može se ispraviti na
temelju rješenja o ispravku pogrešnoga upisa, donesenoga na temelju
sporazuma svih zainteresiranih osoba u postupku pred zemljišnoknjižnim
sudom za ispravak pogrešnoga upisa.

\(2\) U postupku za ispravak pogrešnoga upisa sud će saslušati sve
zainteresirane osobe kako bi utvrdio postoji li mogućnost sporazumnoga
ispravka.

\(3\) Postigne li se sporazum o ispravku pogrešnoga upisa,
zemljišnoknjižni sud će donijeti rješenje o ispravku pogrešnoga upisa,
uz nalog da se ispravak provede u zemljišnoj knjizi s učinkom od časa
kad je bio zahtijevan upis koji je ispravljen.

\(4\) Ne dođe li do sporazuma o ispravku pogrešnog upisa,
zemljišnoknjižni sud će odbiti prijedlog za ispravak pogrešnog upisa, a
stranke koje zahtijevaju ispravak uputit će na parnicu te će im se
odrediti rok od 30 dana za podnošenje tužbe za ispravak, koji teče od
dana pravomoćnosti rješenja kojim se odbija ispravak pogrešnog upisa.

\(5\) Ako se u roku od osam dana od isteka roka iz stavka 4. ovoga
članka dostavi zemljišnoknjižnom sudu dokaz da je podnesena tužba za
ispravak, zabilježba pokrenutog postupka za ispravak pogrešnog upis
zamijenit će se zabilježbom spora.

Članak 136.

\(1\) Pokretanje postupka za ispravak pogrešnoga upisa zabilježit će se
na listu na kojem je pogrešan upis proveden, ako se zabilježba ispravlja
na temelju članka 135. ovoga Zakona.

\(2\) Zabilježba iz stavka 1. ovoga članka ima učinak da kasniji upisi
ne sprječavaju ispravak pogreške.

\(3\) Kad rješenje o ispravku pogrešnoga upisa postane pravomoćno,
zabilježba iz stavka 1. ovoga članka brisat će se po službenoj dužnosti
nakon isteka roka iz članka 135. stavka 5. ovoga Zakona, ako se ranije
ne zamijeni zabilježbom spora.

#### GLAVA V. DOSTAVA

Članak 137. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Rješenje u zemljišnoknjižnom postupku dostavit će se predlagatelju
odnosno njegovu opunomoćeniku i osobama na čijoj se nekretnini stječe
knjižno pravo i čija se knjižna prava prenose, opterećuju, ograničavaju
ili ukidaju, kao i osobi protiv koje je provedena zabilježba.

\(2\) Rješenje zemljišnoknjižnog suda kojim se odbacuje odnosno odbija
prijedlog za uknjižbu dostavlja se predlagatelju, osobama u čiju korist
je bio predložen upis, kao i osobama na čijim pravima je uknjižba
predložena.

\(3\) Rješenje o upisu dostavlja se nakon njegove provedbe. Kada drugi
sud ili nadležno tijelo dostavi svoju odluku na provedbu upisa u
zemljišnoj knjizi, rješenje kojim se odlučuje o dopustivosti tog upisa
dostavit će se strankama putem onih opunomoćenika koji su naznačeni u
odluci drugog suda odnosno nadležnog tijela kojom je određen upis u
zemljišnu knjigu

\(4\) Rješenje u zemljišnoknjižnom postupku dostavlja se osobama iz
stavka 1. ovoga članka na adresu koju je predlagatelj naveo u
prijedlogu.

\(5\) Kad se osoba iz stavka 1. ovoga članka ne zatekne na adresi iz
prijedloga, dostavljač će ostaviti pismeno kod punoljetne osobe zatečene
na adresi ili u poštanski sandučić ili pretinac, a u tom se slučaju na
pošiljci i dostavnici naznačuje dan i način dostave.

\(6\) Smatra se da je dostava obavljena istekom roka od 30 dana od dana
dostave pismena iz stavka 5. ovoga članka.

\(7\) Kad dostavljač prilikom pokušaja dostave sazna da postoje razlozi
zbog kojih pismeno uopće nije moguće uručiti naslovljenoj osobi (npr.
nepoznat, odselio, umro i sl.), pismeno će vratiti sudu, uz naznaku
razloga zbog kojih pismeno nije moguće dostaviti.

\(8\) Obveznim korisnicima elektroničke komunikacije sa sudom iz članka
105. ovoga Zakona pismena suda dostavljaju se elektronički.

\(9\) Kada se pismena suda dostavljaju elektronički, dostava pismena
smatra se izvršenom sukladno pravilima parničnog postupka.

\(10\) Oglasna ploča suda vodi se elektronički.

Članak 138.

\(1\) Kad se pismeno dostavlja fizičkoj osobi, a pismeno je vraćeno s
naznakom »nepoznat« ili »odselio«, sud će iz evidencije Ministarstva
unutarnjih poslova (u daljnjem tekstu: MUP) pribaviti podatak o adresi
prebivališta odnosno boravišta primatelja.

\(2\) Ako je adresa iz evidencije MUP-a različita od one na kojoj je
dostava prethodno ostala bezuspješna, sud će odmah ponoviti dostavu na
tu adresu. Ako se radi o istoj adresi na kojoj je dostava prethodno
ostala bezuspješna, sud će istekom roka od 30 dana od prethodne
neuspjele dostave ponovno pribaviti podatak iz evidencije MUP-a o adresi
prebivališta odnosno boravišta primatelja te mu pismeno dostaviti na tu
adresu. Ako se ponovna dostava na adresu iz evidencije MUP-a ne uspije
obaviti, pismeno će se objaviti na oglasnoj ploči suda.

\(3\) Ako MUP obavijesti sud da nema podataka o adresi primatelja,
pismeno će se objaviti na oglasnoj ploči suda.

\(4\) Ako se pismeno vrati s naznakom da je primatelj pismena umro, a
zemljišnoknjižni sud u roku od 60 dana od takvog saznanja nije primio
obavijest o nasljednicima, pismeno će se objaviti na oglasnoj ploči
suda.

\(5\) Smatrat će se da je dostava obavljena istekom 30 dana od dana
stavljanja pismena na oglasnu ploču suda.

Članak 139. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Dostava pravnim osobama obavlja se odgovarajućom primjenom pravila
parničnog postupka.

Članak 140.

\(1\) U prijedlogu za knjižni upis uz sadržaj iz članka 109. ovoga
Zakona predlagatelj može naznačiti opunomoćenika za dostavu pismena s
njegovom točnom adresom za dostavu.

\(2\) Predlagatelj koji se nalazi u inozemstvu, a nema opunomoćenika u
Republici Hrvatskoj dužan je već prilikom podnošenja prijedloga
imenovati opunomoćenika za primanje pismena u Republici Hrvatskoj i
naznačiti njegovu adresu. Ako prijedlog ne sadrži podatak o
opunomoćeniku, sud će ga odbaciti.

Članak 141.

\(1\) Rješenje kojim se dopušta potpuno ili djelomično brisanje nekog
upisa dostavlja se svim osobama koje imaju uknjižena ili predbilježena
prava na onom pravu čije se potpuno ili djelomično brisanje dopušta.

\(2\) Rješenje o uknjižbi ili predbilježbi kojim se zalažu ili ustupaju
već upisana prava trećih osoba dostavlja se i vlasniku nekretnine.

\(3\) Rješenje o uknjižbi ili predbilježbi vlasništva dostavlja se i
založnim vjerovnicima.

\(4\) Rješenje o ispravku upisa dostavit će se osobama kojima se
dostavlja i rješenje o upisu.

\(5\) O rješenju suda nužnom za postupanje tijela nadležnoga za
katastar, u granicama njegove nadležnosti, to se tijelo obavještava
elektroničkim putem po službenoj dužnosti.

\(6\) Rješenja suda o upisima izvršenim u svezi sa stjecanjem nekretnina
i prava na nekretninama koja podliježu poreznoj obvezi, kao i rješenja
kojima se zasniva ili prestaje založno pravo po službenoj dužnosti
dostavljaju se ispostavi Porezne uprave na području na kojem se nalazi
nekretnina.

Članak 142.

Činjenica da dostava nije uredno ili nije uopće izvršena ne daje prava
osporavati valjanost knjižnoga upisa. Onaj koji iz knjižnoga upisa za
sebe izvodi prava ili oslobođenja od obveze nije dužan dokazivati da je
dostava izvršena.

#### GLAVA VI. PRAVNI LIJEKOVI

Članak 143.

\(1\) Protiv rješenja u zemljišnoknjižnom postupku strankama su
dopušteni prigovor i žalba.

\(2\) Osobe kojima se rješenje dostavlja samo radi obavijesti ne
smatraju se strankama u smislu stavka 1. ovoga članka.

\(3\) Podneseni prigovor i žalba ne odgađaju provedbu upisa.

\(4\) U prigovoru i žalbi ne mogu se iznositi nove činjenice niti
prilagati nove isprave, osim u slučajevima iz članka 118. stavka 7.
ovoga Zakona. Sud odlučuje o prigovoru i žalbi samo na temelju
činjeničnog i pravnog stanja kakvo je bilo u času kada je
zemljišnoknjižni prijedlog stigao zemljišnoknjižnom sudu.

\(5\) Prigovor i žalba mogu se izjaviti u roku od 15 dana od dana
dostave rješenja. Prigovor i žalba dostavit će se protivnoj stranki na
odgovor.

\(6\) Kad provodi upis naložen rješenjem povodom prigovora ili žalbe,
zemljišnoknjižni sud neće donositi posebno rješenje, nego će neposredno
provesti odluku.

\(7\) Kad uspostavlja zemljišnoknjižno stanje povodom rješenja o
prigovoru ili žalbi, zemljišnoknjižni sud će po službenoj dužnosti
izbrisati pobijani upis i donijeti posebno rješenje o brisanju upisa
koji su provedeni nakon zabilježbe prigovora odnosno žalbe, a koji su
izvedeni iz pobijanog upisa. Protiv tog rješenja dopuštena je žalba o
kojoj odlučuje žalbeni sud.

Članak 144.

\(1\) Protiv rješenja u redovitom zemljišnoknjižnom postupku
nezadovoljna stranka može podnijeti prigovor, a protiv rješenja kojim je
odlučeno o prigovoru može podnijeti žalbu.

\(2\) O prigovoru izjavljenom protiv rješenja iz stavka 1. ovoga članka
odlučuje zemljišnoknjižni sudac rješenjem u roku od 60 dana od dana
zaprimanja prigovora na zemljišnoknjižnom sudu.

Članak 145.

\(1\) Ako ocijeni da je prigovor osnovan, sudac će svojim rješenjem:

a\) preinačiti rješenje o odbijanju prijedloga za upis, dopustiti
predloženi upis, naložiti njegovu provedbu i brisanje zabilježbe
odbijenog prijedloga

b\) preinačiti rješenje o odbacivanju prijedloga za upis, dopustiti
predloženi upis, naložiti njegovu provedbu i brisanje zabilježbe
odbačenog prijedloga

c\) preinačiti rješenje kojim je dopušten upis, odbiti prijedlog za
upis, naložiti uspostavu zemljišnoknjižnog stanja kakvo je bilo prije
dopuštenog upisa i upis zabilježbe odbijenog prijedloga

d\) preinačiti rješenje kojim je dopušten upis, dopustiti predloženi
upis, naložiti uspostavu zemljišnoknjižnog stanja kakvo je bilo prije
dopuštenog upisa i dopustiti ispravan upis

e\) ukinuti rješenje kojim je dopušten upis, odbaciti prijedlog za upis,
naložiti uspostavu zemljišnoknjižnog stanja kakvo je bilo prije
dopuštenog upisa i upis zabilježbe odbačenog prijedloga

f\) ukinuti rješenje o odbijanju prijedloga za upis, odbaciti prijedlog
i naložiti upis zabilježbe odbačenog prijedloga

g\) ukinuti rješenje o upisu kojim je dopušten upis, vratiti na ponovni
postupak, narediti uspostavu prijašnjeg zemljišnoknjižnog stanja i
ponovni upis svih plombi, ako se utvrdi da je u prvom stupnju
povrijeđeno pravilo o prvenstvenom redu

h\) ukinuti rješenje kojim je odbijen ili odbačen prijedlog za upis,
vratiti na ponovni postupak, narediti brisanje zabilježbe odbijenog
odnosno odbačenog prijedloga i ponovni upis svih plombi, ako se utvrdi
da je u prvom stupnju povrijeđeno pravilo o prvenstvenom redu

i\) ukinuti rješenje o upisu u dijelu u kojem je prekoračen prijedlog za
upis, bez vraćanja na ponovni postupak.

\(2\) Ako je prijedlog u redovitom zemljišnoknjižnom postupku odbačen
ili odbijen, a sudac ocijeni da je prigovor osnovan jer je trebalo
pozvati stranku da dostavi ispravu, pozvat će stranku da dostavi ispravu
odgovarajućom primjenom odredbi članka 118. stavka 7. ovoga Zakona.

\(3\) Ako stranka iz stavka 2. ovoga članka ne dostavi ispravu uz
prigovor ili u ostavljenom roku ili dostavi neodgovarajuću ispravu,
sudac će odbiti prigovor i potvrditi prvostupanjsko rješenje, a u
protivnom će donijeti odluku, uzimajući u obzir dostavljenu ispravu i
stanje zemljišne knjige u času podnošenja prijedloga.

\(4\) Ako sudac ocijeni da prigovor nije osnovan, odbit će rješenjem
prigovor i potvrditi rješenje doneseno u redovitom zemljišnoknjižnom
postupku te upisati zabilježbu odbijenog prigovora, odgovarajućom
primjenom članka 120. stavka 1. ovoga Zakona.

\(5\) Zabilježba odbijenog ili odbačenog prijedloga i zabilježba
odbijenog prigovora izbrisat će se po službenoj dužnosti po
pravomoćnosti rješenja iz stavka 4. ovoga članka.

\(6\) Rješenje suda kojim se preinačuje pobijano rješenje i dopušta upis
mora sadržavati i nalog za upis.

\(7\) Protiv rješenja suca iz stavaka 1., 3. i 4. ovoga članka dopuštena
je žalba, osim protiv rješenja iz stavka 1. točaka g) i h) ovoga članka,
kada sud na povredu prvenstvenog reda pazi po službenoj dužnosti.

Članak 146.

\(1\) O žalbi odlučuje sud drugoga stupnja.

\(2\) Nepravodobne žalbe odbacit će odmah sud prvoga stupnja.

Članak 147.

\(1\) Rješenje suda prvoga stupnja o odbacivanju prigovora i žalbe
zabilježit će se po službenoj dužnosti.

\(2\) Zabilježba rješenja o odbacivanju prigovora ili žalbe brisat će se
po službenoj dužnosti kada rješenje o odbacivanju postane pravomoćno.

\(3\) Protiv rješenja o brisanju zabilježbe prigovora ili žalbe posebna
žalba nije dopuštena.

\(4\) Ako drugostupanjski sud ukine rješenje o odbacivanju žalbe,
zabilježba iz stavka 1. ovoga članka smatrat će se zabilježbom žalbe.

Članak 148.

\(1\) Žalba protiv rješenja će se zabilježiti, a zabilježba će se
izbrisati po službenoj dužnosti kada postupak bude pravomoćno okončan.

\(2\) Prijedlog za dopuštenje revizije protiv rješenja će se
zabilježiti, a zabilježba će se izbrisati po službenoj dužnosti kada se
donese odluka kojom se prijedlog za dopuštenje revizije odbija ili
odbacuje odnosno kada se donese odluka povodom revizije koja je
dopuštena.

\(3\) Protiv rješenja o zabilježbi žalbe i prijedloga za dopuštenje
revizije posebna žalba nije dopuštena.

Članak 149.

\(1\) Kad odlučuje povodom žalbe, žalbeni će sud, ako ocijeni da je
žalba osnovana, svojim rješenjem:

a\) preinačiti rješenje suca o prigovoru, dopustiti zahtijevani upis te
odrediti brisanje zabilježbe odbijenog ili odbačenog prijedloga

b\) preinačiti rješenje suca o prigovoru, odbiti ili odbaciti prijedlog,
naložiti brisanje provedenog upisa i uspostavu prijašnjeg
zemljišnoknjižnog stanja te brisanje zabilježbe žalbe

c\) ukinuti rješenje suca o prigovoru i odbaciti prigovor te naložiti
uspostavu prijašnjeg zemljišnoknjižnog stanja i brisanje zabilježbe
žalbe odnosno odbijenog prijedloga

d\) ukinuti oba nižestupanjska rješenja i odbaciti prijedlog te naložiti
uspostavu prijašnjeg zemljišnoknjižnog stanja i brisanje zabilježbe
žalbe

e\) ukinuti rješenje o odbacivanju prijedloga za upis i predmet vratiti
na ponovni postupak, naložiti uspostavu prijašnjeg zemljišnoknjižnog
stanja, ponovni upis svih plombi te brisanje zabilježbe odbačenog
prijedloga

f\) ukinuti oba nižestupanjska rješenja i predmet vratiti na ponovni
postupak ako utvrdi da je povrijeđeno pravilo o prvenstvenom redu
odlučivanja te istodobno odrediti uspostavu prijašnjeg zemljišnoknjižnog
stanja i brisanje zabilježbe žalbe odnosno odbijenog prijedloga te
ponovni upis plombi

g\) ukinuti rješenje o upisu u dijelu u kojem je prekoračen prijedlog za
upis, bez vraćanja na ponovni postupak.

\(2\) Učinak upisa provedenih po stavku 1. ovoga članka bit će kao da je
proveden u času podnošenja prijedloga.

\(3\) Ako ocijeni da žalba nije osnovana, žalbeni će sud odbiti žalbu,
potvrditi rješenje suca i naložiti brisanje zabilježbe žalbe, ili
zabilježbe odbijenog ili odbačenog prijedloga.

\(4\) Na povredu iz stavka 1. točke f) ovoga članka žalbeni sud pazi po
službenoj dužnosti.

#### GLAVA VII. BRISOVNA TUŽBA

Članak 150.

\(1\) Nositelj knjižnoga prava koje je povrijeđeno uknjižbom u korist
neke osobe ovlašten je radi zaštite toga svoga prava zahtijevati
brisanje svake uknjižbe koja ga vrijeđa i uspostavu prijašnjega
zemljišnoknjižnog stanja (u daljnjem tekstu: brisovna tužba) sve dok ne
nastupe činjenice na temelju kojih bi mu povrijeđeno knjižno pravo i
tako trebalo prestati, ako zakonom nije drukčije određeno.

\(2\) Brisovnoj tužbi ne može se udovoljiti protiv osobe koja je,
postupajući s povjerenjem u istinitost zemljišnih knjiga, a u dobroj
vjeri, uknjižila svoje pravo izvodeći ga iz uknjiženoga, ali
neistinitoga (nevaljanoga) prava prednika, osim:

-- ako je nositelj knjižnoga prava iz stavka 1. ovoga članka kojemu je
bilo dostavljeno rješenje o uknjižbi u korist prednika te osobe u roku
za žalbu na taj upis zatražio zabilježbu da je sporan te podnio brisovnu
tužbu u roku od šezdeset dana od isteka roka za tu žalbu odnosno

-- ako je nositelj knjižnoga prava iz stavka 1. ovoga članka kojemu nije
bilo dostavljeno rješenje o uknjižbi u korist prednika te osobe podnio
brisovnu tužbu u roku od tri godine otkad je ta uknjižba bila zatražena.

\(3\) Na zabilježbu brisovne tužbe primjenjuju se pravila o zabilježbi
spora, s time da tko ishodi zabilježbu brisovne tužbe, a bez opravdanoga
razloga propusti podnijeti tu tužbu, odgovara za štetu koju je zbog toga
pretrpjela osoba u čiju je korist provedena uknjižba.

#### GLAVA VIII. POSTUPAK SA ZAJEDNIČKIM HIPOTEKAMA

Članak 151.

\(1\) Tko zahtijeva upis zajedničke hipoteke, jedan uložak treba
označiti kao glavni uložak, a ostale kao sporedne uloške. Ako takve
oznake nema, glavnim uloškom smatrat će se onaj koji je u prijedlogu
naveden na prvom mjestu.

\(2\) U glavnom i u svakom sporednom ulošku hipoteka se upisuje za
osiguranje cijele hipotekarne tražbine.

\(3\) Ako se zahtijeva da se hipoteka koja je već osnovana za osiguranje
neke tražbine proširi i na druge zemljišnoknjižne uloške, s prvobitno
opterećenim uloškom postupat će se kao s glavnim.

\(4\) U glavnom ulošku zabilježbom će se uputiti na sporedne uloške, a u
svakom sporednom ulošku na glavni uložak.

Članak 152.

\(1\) Zahtijeva li vjerovnik proširenje založnoga prava koje osigurava
njegovu tražbinu i na druge nekretnine, dužan je prijaviti hipoteku koju
za tu tražbinu već ima da bi se zabilježila zajednička hipoteka.
Povrijedi li vjerovnik tu svoju dužnost, odgovara za štetu koja zbog
toga nastane.

\(2\) Izostane li zabilježba zajedničke hipoteke zbog bilo kojeg
razloga, hipotekarni dužnik može zahtijevati upis te zabilježbe. Time
prouzročene troškove snosi vjerovnik, ako je odgovoran za to što
zajednička hipoteka nije bila upisana.

\(3\) Ako zemljišnoknjižni sud prilikom odlučivanja o prijedlogu za upis
založnoga prava za osiguranje neke tražbine ili prilikom provedbe upisa
opazi da je za osiguranje iste tražbine već upisano založno pravo u
njegovim knjigama ili u knjigama drugoga zemljišnoknjižnog suda, po
službenoj će dužnosti upisati zajedničku hipoteku. Uložak u kojem je već
bilo upisano založno pravo smatrat će se glavnim uloškom. O tome će
obavijestiti one zemljišnoknjižne sudove u čijim je knjigama tražbina
već upisana.

Članak 153.

\(1\) Upis zajedničke hipoteke na nekretninama upisanim u zemljišne
knjige više zemljišnoknjižnih sudova zahtijeva se od svih tih sudova,
pri čemu u svakom prijedlogu treba navesti glavni uložak i sve sporedne
uloške.

\(2\) Upis zajedničke hipoteke može se zahtijevati i jednim prijedlogom
podnesenim onom zemljišnoknjižnom sudu kod kojeg je upisana nekretnina u
zemljišnoknjižnom ulošku koji je označen kao glavni uložak.

\(3\) Zemljišnoknjižni sud iz stavka 2. ovoga članka dostavit će
prijedlog za upis zajedničke hipoteke svim zemljišnoknjižnim sudovima
kod kojih se treba označiti sporedan uložak, uz rješenje o upisu
zajedničke hipoteke u glavnom ulošku.

Članak 154. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Kad kod prvoga ili kasnijega upisa zajedničke hipoteke sudjeluje
više zemljišnoknjižnih sudova, svaki će od njih glede hipotekarnih
predmeta koji se nalaze u njegovim knjigama samostalno odlučiti o
dopuštenosti upisa založnoga prava i o odluci obavijestiti
zemljišnoknjižni sud kod kojega je glavni uložak.

\(2\) Prigovor i žalba podnose se putem onoga zemljišnoknjižnog suda
koji je donio rješenje.

\(3\) Ako upis založnoga prava u sporednom ulošku bude povodom prigovora
i žalbe izbrisan, o tome će se radi zabilježbe obavijestiti
zemljišnoknjižni sud gdje je glavni uložak.

Članak 155.

Kod zajedničke hipoteke upis dobiva prvenstveni red posebno za svaki
uložak, prema trenutku kad je prijedlog za upis stigao zemljišnoknjižnom
sudu u čijim je knjigama upis proveden.

Članak 156.

\(1\) Svi prijedlozi za upis promjena glede zajedničke hipoteke podnose
se zemljišnoknjižnom sudu kod kojega se vodi glavni uložak, a prosuđivat
će se prema stanju ovoga uloška.

\(2\) Ako bi prijedlog bio podnesen zemljišnoknjižnom sudu sporednoga
uloška, taj će ga bez odgode po službenoj dužnosti dostaviti
zemljišnoknjižnom sudu glavnoga uloška i o tome obavijestiti
podnositelja prijedloga.

Članak 157.

\(1\) Sve promjene zajedničke hipoteke kao što su prijenos, ograničenje,
opterećenje, brisanje ili druge upisat će se samo u glavnom ulošku.

\(2\) Upis promjena u glavnom ulošku vrijedit će kao da je proveden u
svim već postojećim ili budućim sporednim ulošcima, ali djelomično ili
potpuno brisanje zajedničke hipoteke, a i hipoteke u pojedinom sporednom
ulošku, zabilježit će se glede svih hipotekarnih predmeta i u svim
sporednim ulošcima.

Članak 158.

\(1\) Kad se založno pravo briše u glavnom ulošku, svi daljnji upisi
koji se odnose na založno pravo prenijet će se u jedan od sporednih
uložaka kod istoga zemljišnoknjižnog suda, a u glavnom će se ulošku
preneseni upisi brisati.

\(2\) S novim glavnim uloškom iz stavka 1. ovoga članka, ako zajednička
hipoteka još postoji, nastavit će se postupati kao s glavnim uloškom.

\(3\) Ako u knjigama toga zemljišnoknjižnog suda nema sporednoga uloška,
a hipotekarni vjerovnik nije ništa glede toga odredio, sud će po
službenoj dužnosti odrediti s kojim će se sporednim uloškom ubuduće
postupati kao s glavnim uloškom.

\(4\) Zemljišnoknjižnom sudu novoga glavnog uloška iz stavka 3. ovoga
članka dostavit će sud iz stavka 3. ovoga članka ovjerovljene prijepise
upisa koji postoje u glavnoj knjizi, kao i ovjerovljene prijepise
isprava koje se na njih odnose.

\(5\) O pretvaranju sporednoga uloška u glavni uložak obavijestit će sud
iz stavaka 1. i 3. ovoga članka sve zemljišnoknjižne sudove sporednih
uložaka, a koji sudovi će to po službenoj dužnosti zabilježiti kod
svakoga postojećega sporednog uloška.

Članak 159.

\(1\) Zemljišnoknjižnom sudu novoga glavnog uloška ustupit će se oni
zemljišnoknjižni prijedlozi o kojima se ne može više odlučivati jer je
hipoteka u prijašnjem glavnom ulošku već izbrisana, o čemu će se
obavijestiti njihovi podnositelji.

\(2\) Međusobni prvenstveni red ovih prijedloga prosuđuje se prema času
u kojem su stigli zemljišnoknjižnom sudu prijašnjega glavnog uloška.

Članak 160.

\(1\) Za opravdanje predbilježbe zajedničke hipoteke upisane kod raznih
zemljišnoknjižnih sudova dovoljna je jedna tužba za opravdanje.

\(2\) Tužba za opravdanje podnosi se jednom od sudova kod kojih je
upisana zajednička hipoteka ili sudu opće mjesne nadležnosti.

Članak 161.

U zemljišnoknjižnim izvacima iz uložaka koji se s obzirom na zajedničku
hipoteku vode kao sporedni uputit će se na glavni uložak i napomenuti da
su promjene koje su učinjene glede zajedničke hipoteke upisane samo u
glavnom ulošku.

#### GLAVA IX. AMORTIZACIJA I BRISANJE STARIH HIPOTEKARNIH TRAŽBINA

Članak 162.

\(1\) Vlasnik hipotekom opterećene nekretnine, a isto tako i svaki
zajednički vlasnik ili suvlasnik mogu zahtijevati da zemljišnoknjižni
sud pokrene postupak radi amortizacije i brisanja hipotekarne tražbine:

-- ako je proteklo najmanje 30 godina od uknjižbe hipotekarne tražbine,
a kad ima daljnjih upisa koji se odnose na nju -- od posljednjega od tih
upisa

-- ako nije moguće pronaći ni one koji su prema upisima ovlašteni, ni
njihove pravne sljednike, i

-- ako kroz ovo vrijeme nisu zahtijevani niti primljeni glavnica ni
kamate, niti se pravo na koji drugi način ostvarivalo.

\(2\) Odredba ovoga članka ne odnosi se na hipoteke upisane do 1. rujna
1980. Takve hipoteke brisat će se po službenoj dužnosti ili po
prijedlogu stranke.

Članak 163.

\(1\) Ako zemljišnoknjižni sud smatra da postoji vjerojatnost da
prijedlogu treba udovoljiti i da podnositelj ima pravni interes, pozvat
će oglasom da se prijave svi koji smatraju da imaju prava na
hipotekarnoj tražbini ili glede nje.

\(2\) U oglasu iz stavka 1. ovoga članka označit će se točno upisana
hipoteka, sa svim upisima koji se na nju odnose, i odrediti rok od 30
dana za prijavu, koji počinje teći od dana objave na e-Oglasnoj ploči
suda.

\(3\) Oglas iz stavka 1. ovoga članka objavit će se na e-Oglasnoj ploči
i oglasnoj ploči suda, a po potrebi i na drugi prikladan način.

\(4\) Ako se u roku iz stavka 2. ovoga članka zaprimi prijava glede
prava čija se amortizacija zahtijeva, sud će obavijestiti o prijavi
onoga koji zahtijeva amortizaciju, uputiti ga na parnicu o postojanju
hipotekarne tražbine i obustaviti postupak amortizacije.

\(5\) Ako u roku iz stavka 2. ovoga članka nisu zaprimljene prijave, sud
će dopustiti amortizaciju hipotekarne tražbine te će odrediti brisanje
hipoteke i drugih upisa koji se na nju odnose.

#### GLAVA X. OTPISIVANJE I PRIPISIVANJE

##### POGLAVLJE I. PROMJENA SASTAVA ZEMLJIŠNOKNJIŽNOGA TIJELA

Članak 164.

\(1\) Sastav zemljišnoknjižnoga tijela mijenja se zemljišnoknjižnim
otpisom i pripisom katastarskih čestica. Za otpisano se osniva novi
zemljišnoknjižni uložak, ako ga se ne pripisuje u neki već postojeći.

\(2\) Glede otpisanoga sastavnog dijela zemljišnoknjižnoga tijela,
otpisom prestaje učinak svih upisa koji se odnose na zemljišnoknjižno
tijelo iz kojega je taj otpisan, osim onih upisa koji su preneseni u
zemljišnoknjižni uložak u koji je taj dio upisan nakon otpisa.

\(3\) Svi upisi koji se odnose na zemljišnoknjižno tijelo kojemu je
pripisan dio zemljišnoknjižnoga tijela iz drugoga zemljišnoknjižnog
uloška dobivaju pripisom učinak i glede toga pripisanog dijela.

\(4\) Sastav zemljišnoknjižnoga tijela ne mijenja se upisom promjene
oblika, površine, načina uporabe ili izgrađenosti katastarske čestice,
pa će upis takve promjene sud provesti na temelju prijavnoga lista
katastra o promjeni u katastru zemljišta, a ako bi promjena utjecala na
knjižna prava, tada i na temelju isprave prikladne za uknjižbu kojom se
upisani nositelji prava na tom zemljištu slažu s tom promjenom.

Članak 165.

\(1\) O otpisu i pripisu odlučuje zemljišnoknjižni sud na prijedlog
ovlaštene osobe ili po službenoj dužnosti.

\(2\) Otpis su ovlašteni zahtijevati vlasnik zemljišta čiji se dio
otpisuje, kao i drugi koji bi mogli zahtijevati uknjižbu prava
vlasništva na svoje ime.

\(3\) Otpisi i pripisi provest će se i na prijedlog tijela koje je
donijelo odluku kojom je dovršen postupak komasacije, izvlaštenja ili
koji drugi postupak u kojemu je odlučeno o promjeni sastava
zemljišnoknjižnoga tijela.

Članak 166. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Otpis sastavnoga dijela zemljišnoknjižnoga tijela i njegov pripis
drugom zemljišnoknjižnom tijelu ili otvaranje novoga uloška za otpisani
sastavni dio dopušteni su samo ako isprava na kojoj se prijedlog temelji
zadovoljava pretpostavke za uknjižbu prava vlasništva, a dio koji se
otpisuje određen je točno, po potrebi i grafičkim prikazom.

\(2\) Za otpis i pripis zemljišnoknjižnom tijelu koje pripada istom
vlasniku te za otvaranje novog zemljišnoknjižnog uloška nije potrebna
isprava iz stavka 1. ovoga članka.

\(3\) Ako stranka nije dostavila ispravu iz stavka 1. ovoga članka, sud
će pozvati stranku da u roku od 30 dana dostavi ispravu iz stavka 1.
ovoga članka.

\(4\) Ako stranka u roku iz stavka 3. ovoga članka ne dostavi traženu
ispravu, sud će odbiti provedbu iz stavka 1. ovoga članka.

Članak 167.

Otpis i pripis koji bi išao na štetu knjižnih prava trećih upisanih u
zemljišnoknjižnom ulošku iz kojega bi se zemljište trebalo otpisati ne
može se provesti bez njihova pristanka, ako ovim Zakonom nije što drugo
određeno.

##### POGLAVLJE II. OTPIS S PRIJENOSOM TERETA (TERETNI OTPIS)

Članak 168. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Za otpis pojedinih sastavnih dijelova zemljišnoknjižnoga tijela
nije potreban pristanak osoba u čiju su korist na dotadašnjem
zemljišnoknjižnom tijelu upisana knjižna prava, ako se u novi
zemljišnoknjižni uložak upišu nepromijenjena sva njihova knjižna prava.

\(2\) Za otpis nije potreban pristanak hipotekarnoga vjerovnika ako se
hipoteka upiše kao zajednička hipoteka u dotadašnjem i novom
zemljišnoknjižnom ulošku.

\(3\) Služnost čiji je sadržaj takav da se izvršava samo na određenom
dijelu nekretnine ne upisuje se u novi uložak ako se ne izvršava na
otpisanom dijelu koji se upisuje u taj uložak.

\(4\)

Svi ovlaštenici knjižnih prava obavijestit će se o provedenom otpisu i
otvaranju novoga uloška.

Članak 169. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 170. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 171. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 172. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 173. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 174. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

Brisan.

Članak 175. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

Brisan.

Članak 176. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

Brisan.

Članak 177. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 178. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 179. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

##### POGLAVLJE IV. POSTUPAK OTPISIVANJA I PRIPISIVANJA

Članak 180.

\(1\) Za otpis pojedinih sastavnih dijelova zemljišnoknjižnoga tijela od
jednoga uloška i njihov pripis drugom ulošku ili za otvaranje novoga
uloška za njih podnosi se samo jedan prijedlog.

\(2\) Ako se upisi po prijedlogu iz stavka 1. ovoga članka trebaju
provesti u knjigama dvaju zemljišnoknjižnih sudova, prijedlog se podnosi
onom sudu kod kojega treba provesti otpis.

\(3\) Ako sud kojem je podnesen prijedlog iz stavka 1. ovoga članka
smatra da dopuštenju ništa ne smeta, zabilježit će otpis u zemljišnoj
knjizi, a prijedlog s prilozima poslati radi dopuštenja i provedbe
pripisa ili otvaranja novoga uloška drugom zemljišnoknjižnom sudu, s
napomenom da ne postoji zapreka za otpis.

\(4\) Zabilježba otpisa ima učinak da kasniji upisi glede sastavnoga
dijela koji treba otpisati djeluju samo onda ako se ne dopusti njegov
upis u drugi uložak.

Članak 181.

\(1\) Zemljišnoknjižni sud koji mora provesti pripis ili otvaranje
novoga zemljišnoknjižnog uloška, ako nema zapreka, provest će pripis ili
otvoriti novi uložak i o tome obavijestiti zemljišnoknjižni sud koji
provodi otpis.

\(2\) Zemljišnoknjižni sud koji provodi otpis odmah će provesti otpis
zabilježen u članku 180. stavku 3. ovoga Zakona, označavajući ime
katastarske općine i zemljišnoknjižni uložak gdje je otpisani sastavni
dio upisan i o tome obavijestiti sudionike.

\(3\) Ako se pripis ili otvaranje novoga uloška ne dopusti, o tome će se
obavijestiti zemljišnoknjižni sud koji provodi otpis dostavom rješenja o
odbijanju pripisa ili otvaranja novoga uloška koji će o tome
obavijestiti predlagatelja, uz dostavu rješenja o odbijanju i s
napomenom da će se zabilježba otpisa izbrisati čim rješenje o odbijanju
prijedloga postane pravomoćno.

\(4\) Ako se otpis i pripis dopuste, prijedlog s prilozima čuvat će onaj
sud kod kojega su provedeni pripisi ili otvaranje novoga uloška.

\(5\) Pravila o postupanju prilikom otpisa i pripisa na odgovarajući će
se način primjenjivati i kad se otpisuju i pripisuju zemljišta zbog
zamjene.

\(6\) Prijedlog iz stavka 5. ovoga članka stranka podnosi sudu koji
provodi otpis i/ili sudu koji provodi pripis.

### DIO ČETVRTI POSEBNI ZEMLJIŠNOKNJIŽNI POSTUPCI

#### GLAVA I. OSNIVANJE I OBNOVA ZEMLJIŠNE KNJIGE

##### POGLAVLJE I. POSTUPAK OSNIVANJA I OBNOVE

ODJELJAK A OPĆE OREDBE

Članak 182. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Postupak osnivanja zemljišne knjige za katastarsku općinu ili
njezin dio provodi se kada zemljišta te katastarske općine nisu upisana
ni u jednoj zemljišnoj knjizi, na temelju podataka prikupljenih i
obrađenih u elaboratu katastarske izmjere ili na temelju podataka
postojećeg katastarskog operata.

\(2\) Postupak obnove postojeće zemljišne knjige ili njezina dijela
provodi se kada se provede postupak katastarske izmjere, na temelju
podataka prikupljenih i obrađenih u elaboratu katastarske izmjere.

\(3\) Postupak obnove zemljišnoknjižnog uloška provodi se i ako je
zemljišna knjiga ili njezin dio uništen, znatno oštećen ili izgubljen,
na temelju podataka postojećeg katastarskog operata.

\(4\) Postupci osnivanja i obnove zemljišne knjige za dio katastarske
općine provode se ako ministarstvo nadležno za poslove pravosuđa,
nadležni sud i tijelo nadležno za katastar ocijene da bi provođenje
osnivanja odnosno obnove zemljišne knjige za dio katastarske općine bilo
učinkovitije od istodobnog osnivanja odnosno obnove cijele općine.
Osnivanje dijela katastarske općine može se provesti i kada se za taj
dio vode kartoni zemljišta.

\(5\) Brisan.

Članak 183. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Postupak osnivanja i obnove može se provesti za zemljišnu knjigu
ili neki njezin dio i onda kada je u katastru u službenoj uporabi
katastarski operat čije stanje ne zahtijeva ponovnu katastarsku izmjeru
i izlaganje na javni uvid podataka postojećeg katastarskog operata
(osnivanje ili obnova na temelju podataka postojećeg katastarskog
operata).

\(2\) Tijelo nadležno za katastar dostavit će nadležnom sudu na njegov
zahtjev podatke postojećeg katastarskog operata u roku od 90 dana od
dana zaprimanja zahtjeva, na temelju kojih će sud provesti postupak
osnivanja ili obnove zemljišne knjige.

\(3\) Ako sud ocijeni da je potrebno, na raspravu za sastavljanje
uložaka može pozvati službenika nadležnog tijela za katastar u svojstvu
stručne osobe za katastarske podatke. Kada sud ili nadležno tijelo za
katastar ocijeni da je potrebno, službenik nadležnog tijela za katastar
sudjelovat će u postupku iz stavka 1. ovoga članka.

Članak 184. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Sve radnje u postupku sastavljanja nacrta zemljišnoknjižnog
uloška, radnje koje prethode sastavljanju nacrta zemljišnoknjižnog
uloška i obavijesti, kao i raspravu za sastavljanje nacrta
zemljišnoknjižnog uloška provodi sudski savjetnik ili ovlašteni
zemljišnoknjižni referent.

\(2\) Sve radnje iz stavka 1. ovoga članka može provesti
zemljišnoknjižni referent bez posebnog ovlaštenja, pod nadzorom sudskog
savjetnika ili ovlaštenog zemljišnoknjižnog referenta.

\(3\) Zemljišnoknjižnom službeniku iz stavaka 1. i 2. ovoga članka
pripada odgovarajuća naknada, a visinu naknade utvrđuje ministar
nadležan za poslove pravosuđa odlukom.

Članak 185. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Osnivanje i obnovu zemljišne knjige provodi po službenoj dužnosti
sud na čijem se području nalazi katastarska općina za koju se zemljišna
knjiga osniva ili obnavlja, na temelju odluke ministra nadležnog za
poslove pravosuđa.

\(2\) U odluci iz stavka 1. ovoga članka ministarstvo nadležno za
poslove pravosuđa odredit će rok u kojem se mora dovršiti postupak iz
članka 182. ovoga Zakona, pri čemu će uzeti u obzir broj katastarskih
čestica za koji se postupak provodi.

\(3\) Uz odluku iz stavka 1. ovoga članka ministar nadležan za poslove
pravosuđa dostavit će nadležnom sudu svoje mišljenje o povjeravanju
poslova osnivanja i obnove zemljišne knjige javnom bilježniku, uzimajući
u obzir opterećenost nadležnih sudova zemljišnoknjižnim predmetima,
prethodno započetim postupcima osnivanja i obnove zemljišne knjige,
raspoloživ broj ovlaštenih referenata i sudskih savjetnika na određenom
sudu, kao i druge okolnosti koje bi mogle utjecati na učinkovito
provođenje postupka obnove zemljišne knjige.

\(4\) Ako sud zbog opravdanih razloga ne uspije u roku iz stavka 2.
ovoga članka provesti sve radnje, dostavit će o tome izvješće
ministarstvu nadležnom za poslove pravosuđa u kojem će obrazložiti
razloge zbog kojih nije dovršio postupak.

\(5\) U slučaju iz stavka 4. ovoga članka ministarstvo nadležno za
poslove pravosuđa može zbog opravdanih razloga produžiti rok iz stavka
2. ovoga članka, a nakon što zaprimi izvješće iz stavka 4. ovoga članka.

ODJELJAK Aa JAVNI BILJEŽNIK KAO POVJERENIK SUDA

Članak 186. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Nakon što sud zaprimi odluku i mišljenje iz članka 185. ovoga
Zakona predsjednik suda može postupak osnivanja ili obnove zemljišne
knjige odlukom povjeriti javnom bilježniku.

\(2\) Kada na području suda više javnih bilježnika ima svoja sjedišta,
predmeti će im se dodjeljivati u rad ravnomjerno po abecednom redu
prezimena javnog bilježnika.

\(3\) Iznimno od odredaba stavaka 1. i 2. ovoga članka, zbog opravdanih
razloga, a po prethodnoj odluci ministarstva nadležnog za poslove
pravosuđa, sud može povjeriti provođenje postupka osnivanja ili obnove
zemljišne knjige izvan službenog područja za koji je javni bilježnik
imenovan.

\(4\) Opravdanim razlozima iz stavka 3. ovoga članka smatraju se
preopterećenost javnih bilježnika postupcima osnivanja i obnove
zemljišne knjige na određenom području, nedostatak javnog bilježnika na
određenom području, kao i drugi razlozi.

\(5\) Protiv odluke suda iz stavka 1. ovoga članka nije dopuštena žalba.

\(6\) Odluku iz stavka 1. ovoga članka sud dostavlja ministarstvu
nadležnom za poslove pravosuđa, nadležnom tijelu za katastar i javnom
bilježniku kojem je povjeren postupak.

Članak 186.a (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Javni bilježnici kao povjerenici suda sastavljaju nacrte
zemljišnoknjižnih uložaka u postupku osnivanja i obnove zemljišne knjige
sukladno odredbama ovoga Zakona.

\(2\) Sve radnje iz stavka 1. ovoga članka osim javnog bilježnika mogu
poduzimati javnobilježnički prisjednik ili javnobilježnički savjetnik u
javnobilježničkom uredu.

Članak 186.b (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Sud može zbog opravdanih razloga odlukom u svakom trenutku oduzeti
javnom bilježniku daljnje provođenje postupka osnivanja ili obnove
zemljišne knjige koje mu je povjereno i povjeriti provođenje postupka
drugom javnom bilježniku.

\(2\) Opravdani razlozi iz stavka 1. ovoga članka su: nemogućnost javnog
bilježnika da zbog bolesti ili kojega drugog razloga obavlja posao,
zanemarivanje zakonskih obveza od strane javnog bilježnika ili drugi
opravdani razlozi po ocjeni suda.

\(3\) Protiv odluke suda iz stavka 1. ovoga članka nije dopuštena žalba.

\(4\) Odluku iz stavka 1. ovoga članka sud dostavlja ministarstvu
nadležnom za poslove pravosuđa, nadležnom tijelu za katastar i javnom
bilježniku kojem je oduzeo povjerene poslove.

Članak 186.c (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Povjereni postupak osnivanja i obnove zemljišne knjige javni
bilježnik je dužan provesti u roku koji je određen odlukom iz članka
185. ovoga Zakona.

\(2\) Ako javni bilježnik zbog opravdanih razloga ne uspije u roku iz
stavka 1. ovoga članka provesti sve radnje, dostavit će o tome izvješće
sudu u kojem će obrazložiti razloge zbog kojih nije dovršio postupak.

\(3\) Zbog opravdanih razloga, a nakon što zaprimi izvješće iz stavka 2.
ovoga Zakona, sud može produžiti rok iz stavka 1. ovoga članka ili može
postupiti sukladno članku 186.b stavku 1. ovoga Zakona.

Članak 186.d (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Nakon što javni bilježnik sastavi sve nacrte zemljišnoknjižnih
uložaka obavijestit će sud da je dovršen postupak sastavljanja
zemljišnoknjižnih uložaka za katastarsku općinu odnosno dio katastarske
općine, ako se postupak provodi za dio katastarske općine ili po
dijelovima.

\(2\) Javni bilježnik dužan je najkasnije do petog u mjesecu dostaviti
nadležnom sudu i ministarstvu nadležnom za poslove pravosuđa izvještaj o
ukupnom broju katastarskih čestica za koje su sastavljeni nacrti
zemljišnoknjižnih uložaka.

\(3\) Izvještaj iz stavka 2. ovoga članka sadrži i sve potrebne podatke
za uplatu nagrade i naknade za rad javnog bilježnika.

Članak 186.e (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Ako ovim Zakonom nije drukčije propisano, na rad javnog bilježnika
kao povjerenika suda primjenjuju se propisi koji se primjenjuju na rad
sudova.

\(2\) O razlozima za izuzeće javnog bilježnika odlučuje sud koji ga je
postavio za svoga povjerenika.

Članak 186.f (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Javni bilježnik ne može, osim zbog osobito opravdanih razloga,
odbiti povjereni mu posao.

\(2\) O opravdanosti razloga iz stavka 1. ovoga članka odlučuje sud koji
mu je povjerio posao.

\(3\) Nadzor nad radom javnog bilježnika kao povjerenika suda obavlja
sud koji mu je povjerio posao.

\(4\) Kad javni bilježnik odbije povjereni posao ili kad mu sud oduzme
povjereni posao, sud će narediti javnom bilježniku predaju spisa i po
službenoj dužnosti izvršiti svoj nalog.

\(5\) Sud može novčanom kaznom kazniti javnog bilježnika koji odbije
izvršiti nalog suda ili odbije predati sudu spise o povjerenom poslu.
Glede novčane kazne primjenjuju se na odgovarajući način odredbe zakona
kojim se uređuje ovrha o kazni.

\(6\) Protiv rješenja o kazni iz stavka 5. ovoga članka dopuštena je
žalba drugostupanjskom sudu.

\(7\) Protiv rješenja drugostupanjskog suda nisu dopušteni izvanredni
pravni lijekovi.

Članak 186.g (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) U slučaju prestanka rada javnog bilježnika i promjene službenoga
sjedišta javnog bilježnika, kojem je sud povjerio provođenje postupka
osnivanja i obnove zemljišne knjige, postupit će se po odredbama zakona
kojim se uređuje javno bilježništvo koje se odnose na postupak s
javnobilježničkim spisima nakon što se uprazni javnobilježničko mjesto.

\(2\) U slučaju iz članka 186. stavka 4. ovoga Zakona spisi i predmeti
povjerenog postupka osnivanja i obnove zemljišne knjige dostavit će se
na daljnje postupanje sudu koji je postupak povjerio.

Članak 186.h (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Nagrada i naknada javnog bilježnika kao povjerenika suda u
provođenju postupka osnivanja i obnove zemljišne knjige određuje se u
jedinstvenom iznosu te se odnosi na sve radnje javnog bilježnika u
postupku sastavljanja nacrta zemljišnoknjižnog uloška za jednu
katastarsku česticu te postupku povodom prijava i prigovora.

\(2\) Kada u postupku osnivanja i obnove javni bilježnik postupa kao
povjerenik suda, ne plaća se javnobilježnička pristojba.

Članak 186.i (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Javni bilježnik može za službene radnje koje je proveo u postupku
osnivanja i obnove zemljišne knjige kao povjerenik suda zaračunati i
naplatiti samo nagradu i naknadu propisanu pravilnikom iz stavka 2.
ovoga članka.

\(2\) Visinu i način isplate nagrade i naknade za radnje iz članka 186.h
ovoga Zakona propisat će pravilnikom ministar nadležan za poslove
pravosuđa, uz prethodnu suglasnost ministra nadležnog za poslove
financija.

ODJELJAK B POSTUPAK SASTAVLJANJA ULOŽAKA

Članak 187. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) O sastavljanju nacrta zemljišnoknjižnog uloška sastavlja se
obavijest koja sadrži sve činjenice važne za sastavljanje nacrta
zemljišnoknjižnog uloška i nacrt zemljišnoknjižnog uloška.

\(2\) Obavijest iz stavka 1. ovoga članka sadrži napomenu da stranke u
roku od 15 dana od dana zaprimanja obavijesti mogu pristupiti sudu radi
ispravka osobnih podataka, a da u odnosu na ostale upise svoja prava
mogu ostvariti u ispravnom postupku.

\(3\) Pod ispravkom osobnih podataka iz stavka 2. ovoga članka smatra se
ispravak pogrešno, nepotpuno ili netočno unesenih podataka o imenu i
prezimenu odnosno nazivu, prebivalištu odnosno sjedištu te OIB-u.

\(4\) Obavijest iz stavka 1. ovoga članka, zajedno s kopijom
katastarskog plana, dostavlja se osobama za koje je u postupku katarske
izmjere utvrđeno da polažu prava na nekretnine za koje se sastavlja
nacrt zemljišnoknjižnog uloška, osobama upisanima u zemljišnu knjigu,
kartone zemljišta i polog isprava te knjigu položenih ugovora, kao i
osobama za koje sud ocijeni da bi mogle imati pravni interes, uz
odgovarajuću primjenu odredbi članka 190. stavka 3. ovoga Zakona.

Članak 187.a (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Kada se prilikom sastavljanja nacrta zemljišnoknjižnog uloška
utvrdi da je potrebno održati raspravu, zakazat će se rasprava za
sastavljanje uložaka na kojoj se utvrđuju sve činjenice važne za
sastavljanje uloška, o čemu sud vodi zapisnik koji se uručuje nazočnim
strankama.

\(2\) Rasprava za sastavljanje nacrta zemljišnoknjižnog uloška uvijek će
se održati kada se na nekretninama ili dijelu nekretnine predlaže upis
pravne ili fizičke osobe koja priloženim ispravama nije dokazala
neprekinut niz stjecanja nekretnine od upisanih vlasnika do sebe, a u
postupku predočavanja nadležno općinsko državno odvjetništvo nije se
usuglasilo s predloženim upisom ako je u zemljišnoj knjizi za koju se
postupak provodi na toj nekretnini upisano:

-- vlasništvo Republike Hrvatske ili pravnih prednika Republike Hrvatske

-- opće dobro

-- javno dobro ili

-- općenarodna imovina ili društveno vlasništvo bez upisanog nositelja
prava korištenja.

\(3\) Zapisnik iz stavka 1. ovoga članka sadrži bitne izjave stranaka,
podatke o ispravama koje su stranke predočile sudu te utvrđenje da je
nacrt uloška sastavljen.

\(4\) Zapisnik iz stavka 1. ovoga članka potpisuju svi sudionici u
postupku, a ako netko uskrati svoj potpis, u zapisniku će se navesti
razlozi za to.

\(5\) Na raspravi za sastavljanje nacrta zemljišnoknjižnog uloška ne
donosi se posebno rješenje.

\(6\) Na raspravu za sastavljanje zemljišnoknjižnog uloška pozivaju se
osobe iz članka 187. stavka 4. ovoga Zakona, uz odgovarajuću primjenu
odredbi članka 190. stavka 3. ovoga Zakona, uz napomenu da sudu dostave
isprave potrebne za dokazivanje prava ili pravnih činjenica koje treba
upisati i posebno upozorenje na odredbu članka 190. stavka 5. ovoga
Zakona.

Članak 187.b (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Zemljišnoknjižni ulošci sastavljaju se prema pravilu da će svaka
pojedina katastarska čestica činiti zasebno zemljišnoknjižno tijelo, za
koje će se sastaviti poseban zemljišnoknjižni uložak, osim ako zakonom
nije drukčije određeno.

\(2\) U jedan zemljišnoknjižni uložak upisat će se više katastarskih
čestica koje nisu različito opterećene, a pripadaju istom vlasniku, ako
on to zahtijeva prilikom sastavljanja uloška.

Članak 188.

\(1\) U postupcima iz članka 182. stavaka 1. i 2. ovoga Zakona u prvom
odjeljku posjedovnice (A I) zemljišne knjige za podatke je nadležno
tijelo nadležno za katastar, dok je za podatke u drugom odjeljku
posjedovnice (A II) nadležan sud.

\(2\) Prilikom sastavljanja drugog odjeljka posjedovnice ne prenose se:

-- upisi čiji sadržaj ne može biti predmetom zemljišnoknjižnoga upisa
(nedopušteni upisi)

-- upisi koji se s velikom vjerojatnošću mogu smatrati bespredmetnima
jer pravo koje im je predmetom ili na koje se oni odnose ne postoji ili
se trajno ne može faktično izvršavati ili je zastarjelo.

Članak 189. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Katastarski podaci iskazani u popisnom listu preuzimaju se u
posjedovnicu zemljišnoknjižnog uloška koji se sastavlja i za njihov
sadržaj odgovara tijelo nadležno za katastar.

\(2\) Sud će se ograničiti na otvaranje zemljišnoknjižnog uloška i
raspoređivanje pojedinih katastarskih čestica u uloške.

\(3\) Podatke u drugi odjeljak posjedovnice unosi i za njihov sadržaj
odgovara sud.

\(4\) U postupku osnivanja zemljišne knjige vlastovnica i teretovnica
uloška sastavljaju se na raspravi za sastavljanje uložaka prema podacima
iz kartona zemljišta, podacima iz javne ili privatne isprave predočene
sudu, podacima iz knjige položenih ugovora, prikupljenim podacima o
nositeljima prava na katastarskim česticama iskazanim u elaboratu
katastarske izmjere odnosno podacima katastarskog operata te drugim
raspoloživim dokazima.

Članak 190. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) U postupku osnivanja i obnove zemljišne knjige u vlastovnicu
zemljišne knjige unosi se podatak o osobi iz zemljišne knjige, popisnog
lista sastavljenog u postupku katastarske izmjere odnosno predočavanja
ili koji proizlaze iz podataka popisno knjižnog dijela postojećeg
katastarskog operata ako su ti podaci novijeg datuma od podataka
upisanih u postojeću zemljišnu knjigu, knjige položenih ugovora, pologa
isprava, kao i javnih i privatnih isprava koje stranke dostave sudu, a
za koje postoje pretpostavke za stjecanje prava vlasništva prema zakonu,
kao i provođenjem drugih mogućih dokaza prema pravilima izvanparničnog
postupka.

\(2\) U postupku obnove koji se provodi na podacima postojećeg
katastarskog operata u vlastovnicu zemljišne knjige unosi se podatak o
osobi iz postojećeg katastarskog operata, kao i iz javnih i privatnih
isprava koje stranke dostave sudu, iz knjige položenih ugovora odnosno
iz zemljišne knjige koja se zatvara otvaranjem obnovljene zemljišne
knjige ako su ti podaci upisani nakon podataka koji proizlaze iz
postojećeg katastarskog operata. Prilikom sastavljanja vlastovnice mogu
se provesti i drugi dokazi prema pravilima izvanparničnog postupka.

\(3\) Osobe upisane u zemljišnu knjigu i katastar pozivaju se samo ako
je iz stanja zemljišne knjige vidljivo da je moguće izvršiti dostavu.

\(4\) Ako se na raspravi za sastavljanje uložaka pojavi spor između više
osoba oko toga koju od njih bi trebalo upisati kao nositelja knjižnog
prava, sud će upisati u zemljišnoknjižni uložak osobu koja je upisana u
popisni list koji je sastavni dio elaborata izmjere odnosno osobu
upisanu u katastarski operat ako je podatak novijeg datuma od upisa u
zemljišnu knjigu, a ostale osobe uputiti da svoje pravo ostvaruju u
ispravnom postupku.

\(5\) Ako nije moguće utvrditi vlasnika prema odredbama ovoga članka,
upisat će se Republika Hrvatska kao vlasnik odnosno suvlasnik
katastarske čestice koja je predmet postupka.

\(6\) U vlastovnicu zemljišne knjige ne unose se nevaljani i
bespredmetni upisi postojeće zemljišne knjige.

\(7\) U sumnji koliki su suvlasnički dijelovi, smatra se da su jednaki.

\(8\) U postupku sastavljanja uložaka upisuju se osobni identifikacijski
brojevi nositelja knjižnih prava.

\(9\) Kad se stranke ne odazovu pozivu na raspravu povodom sastavljanja
uložaka i nema isprava podobnih za upis, rasprava se neće odgoditi, već
će se nacrt uloška sastaviti sukladno odredbama stavaka 1., 2. i 3.
ovoga članka.

Članak 191.

\(1\) Kada se u postupku obnove otvara samo dio zemljišne knjige, a
prilikom sastavljanja zemljišnoknjižnog uloška u nacrt uloška upiše
čestica koja odgovara dijelu jedne ili više čestica upisanih u
zemljišnoj knjizi koja će se zatvoriti, u uložak zemljišne knjige koja
se zatvara upisat će se po službenoj dužnosti zabilježba o tome da je za
dio čestice otvorena nova zemljišna knjiga zemljišnoknjižnog uloška te
da je u tijeku postupak obnove zemljišne knjige.

\(2\) Zabilježba iz ovoga članka bez odgađanja brisat će se po službenoj
dužnosti kad se otvori nova zemljišna knjiga za cijelu česticu, koja je
raspravljana u dijelovima.

Članak 192. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) U postupcima osnivanja i obnove zemljišne knjige u teretovnicu
zemljišne knjige unose se podaci o teretima i njihovim ovlaštenicima iz
zemljišne knjige, kartona zemljišta, pologa isprava i podaci isprava
položenih u sudu te podaci popisnog lista sastavljenog u postupku
katastarske izmjere odnosno predočavanja, a posebno oni koji se odnose
na osnivanje založnih prava popisom imovine.

\(2\) U teretovnicu zemljišne knjige neće se prenositi upisi iz
zemljišne knjige koja će se zatvoriti ako se radi o bespredmetnim
upisima ili hipotekama za tražbine glede kojih su nastupili uvjeti za
brisanje iz članka 162. ovoga Zakona.

\(3\) Tereti će se u teretovnicu upisivati onim prvenstvenim redom koji
dobivaju prema vremenskom redoslijedu kojim su bili uneseni u zemljišnu
knjigu koja će se zatvoriti osnivanjem nove, u knjigu položenih ugovora,
te po redu kojim su bili osnivani popisom sukladno odredbama Ovršnog
zakona.

##### POGLAVLJE II. OTVARANJE ZEMLJIŠNE KNJIGE I ISPRAVNI POSTUPAK

Članak 193. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Zemljišna knjiga, odnosno njezin dio ako se postupak provodi za
dio ili po dijelovima katastarske općine, osnovana je ili obnovljena
onoga dana kada sud odlukom o otvaranju zemljišne knjige ili dijela
zemljišne knjige utvrdi da su sastavljeni svi zemljišnoknjižni ulošci za
koje se provodio postupak.

\(2\) Odluku iz stavka 1. ovoga članka donosi predsjednik suda ili sudac
kojeg za to ovlasti predsjednik suda.

\(3\) Odluka o otvaranju dijela zemljišne knjige sadrži brojeve
katastarskih čestica zemljišne knjige koja se otvara.

\(4\) S danom otvaranja zemljišne knjige zatvara se cijela ili dio
zemljišne knjige, knjige položenih ugovora i kartona zemljišta koji su
do tada bili u uporabi.

\(5\) Do zaprimanja odluke iz stavka 1. ovoga članka sud odnosno javni
bilježnik kao povjerenik suda u postupcima koji su mu povjereni je dužan
održavati stanje već raspravljenih uložaka, tako da se u njih upišu sve
promjene koje su provedene u postojećoj zemljišnoj knjizi, knjizi
položenih ugovora i kartonima zemljišta.

\(6\) Ako je u postojećoj zemljišnoj knjizi došlo do promjene koja se ne
može provesti u već raspravljenom ulošku, do otvaranja zemljišne knjige
zadržat će se stanje kakvo je utvrđeno prilikom sastavljanja uloška, a u
takav uložak nove zemljišne knjige prenijet će se plombe upisa iz
postojeće zemljišne knjige te će se po službenoj dužnosti, nakon
otvaranja zemljišne knjige, upisati zabilježba prijave ili prigovora.

\(7\) U odnosu na predmete u kojima nije donesena odluka o upisu, plombe
će se prenijeti u zemljišnu knjigu koja se otvara.

\(8\) Ako se prijedlogu za upis, čija je plomba prenesena u novu
zemljišnu knjigu, ne bi moglo udovoljiti s obzirom na stanje nove
zemljišne knjige, taj će se prijedlog smatrati prijavom za upis u
ispravnom postupku.

\(9\) Odluku iz stavka 1. ovoga članka nadležni sud dostavlja javnom
bilježniku te zajedno s obavijesti iz članka 186.d stavka 1. ovoga
Zakona ministarstvu nadležnom za poslove pravosuđa.

\(10\) Zemljišna knjiga odnosno dio zemljišne knjige koja se otvori
temeljem odluke iz stavka 1. ovoga članka vodi se u BZP-u.

Članak 194.

\(1\) Kad se ispravni postupak otvori, sud će otvaranje toga postupka
objaviti bez odgađanja oglasom po službenoj dužnosti na e-Oglasnoj
ploči, oglasnoj ploči nadležnog suda, nadležnog ureda za katastar,
jedinice lokalne samouprave ili na drugi odgovarajući način.

\(2\) Oglas iz prethodnog stavka sadrži podatak:

-- da je otvorena zemljišna knjiga za određenu katastarsku općinu ili
njezin dio te mjesto i način uvida u nju

-- da se određene do tada postojeće evidencije nekretnina koje vodi
zemljišnoknjižni sud zatvaraju s danom otvaranja zemljišne knjige jer je
zemljišna knjiga stupila na njihovo mjesto

-- da će od dana otvaranja zemljišne knjige samo upisi u nju, glede
nekretnina na koje se ta knjiga odnosi, proizvoditi one pravne učinke u
vezi sa stjecanjem, promjenama, prijenosom i ukidanjem prava vlasništva
i ostalih knjižnih prava koji su zakonom određeni za pravne učinke upisa
u zemljišne knjige

-- da je otvoren ispravni postupak glede otvorene zemljišne knjige pa se
sve osobe koje smatraju da bi trebalo u tu knjigu upisati nešto što nije
upisano ili da bi trebalo izmijeniti, nadopuniti ili izbrisati neki upis
ili njegov prvenstveni red pozivaju da stave zemljišnoknjižnom sudu
svoje prijave prijedloga za upise odnosno svoje prigovore postojećim
upisima ili njihovu prvenstvenom redu u određenom roku za ispravak

-- da se, dok ne istekne oglasom određeni rok za prijave i prigovore, ne
smatra da su upisi u zemljišnu knjigu istiniti i potpuni.

\(3\) Rok za ispravak ne može biti određen kraće od mjesec dana niti
duže od tri mjeseca, računajući od dana objave oglasa na e-Oglasnoj
ploči.

\(4\) U oglasu će se upozoriti na moguće pravne posljedice propuštanja
prijava i prigovora odnosno nepravodobnog podnošenja prijave ili
prigovora, a u tom postupku povrat u prijašnje stanje nije dopušten.

Članak 195.

\(1\) Dok rok za ispravak određen oglasom ne istekne, upisi u zemljišnu
knjigu ne smatraju se istinitima i potpunima, pa se nitko ne može
pozivati na to da je postupao s povjerenjem u njihovu istinitost ili
potpunost.

\(2\) Dok rok iz stavka 1. ovoga članka ne istekne, na svim izvacima i
drugim ispravama koje sud izdaje na osnovi podataka iz zemljišne knjige
glede koje taj rok teče učinit će se to vidljivim, uz točnu oznaku
zadnjega kalendarskoga dana toga roka.

\(3\) Otvaranje ispravnog postupka zabilježit će se u novoosnovanoj
zemljišnoj knjizi.

Članak 196. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Prijave da u zemljišnu knjigu treba upisati nešto što u nju nije
upisano, kao i prigovori da bi neki upis ili njegov prvenstveni red
trebalo izmijeniti, nadopuniti ili izbrisati podnose se
zemljišnoknjižnom sudu.

\(2\) Prijave da u zemljišnu knjigu treba upisati nešto što u nju nije
upisano, a koje stignu zemljišnoknjižnom sudu do rasprave za ispravak,
zabilježit će se na onom listu u zemljišnoknjižnom ulošku na kojem bi
trebao biti proveden taj upis.

\(3\) Prigovori da bi neki upis ili njegov prvenstveni red trebalo
izmijeniti, nadopuniti ili izbrisati, a koji stignu zemljišnoknjižnom
sudu do rasprave za ispravak, zabilježit će se na upisu na koji se
odnose.

\(4\) Prijave i prigovori moraju biti utemeljeni na javnim ili privatnim
ispravama kojima se čini vjerojatnim postojanje knjižnog prava čiji se
upis zahtijeva.

\(5\) Svaka prijava i prigovor zaprimaju se pod posebnim poslovnim
brojem.

\(6\) Dok zabilježbe prijava i prigovora ne budu izbrisane, nitko se ne
može pozivati na to da nije za njih znao niti morao znati.

Članak 197.

Podzaložni vjerovnici ovlašteni su u svoje ime, a u korist i u granicama
ovlaštenja hipotekarnog vjerovnika koji je njihov dužnik stavljati
prijave i prigovore, kao i poduzimati ostale radnje u ispravnom postupku
koje su nužne radi ostvarenja prava hipotekarnog vjerovnika.

Članak 198.

\(1\) Istekom roka za ispravak smatra se da je zemljišna knjiga istinita
i potpuna pa osobe koje u dobroj vjeri postupaju s povjerenjem u to
uživaju zaštitu.

\(2\) Ni nakon isteka roka za ispravak neće se smatrati da je istinita i
potpuna zemljišna knjiga glede onih uložaka odnosno upisa u njih kod
kojih je zabilježeno da je stavljena prijava ili prigovor, sve dok oni
ne budu izbrisani.

Članak 199. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Prijave i prigovori koji se odnose na istu česticu raspravit će se
na raspravi pred zemljišnoknjižnim sudom u istom prvenstvenom redu.

\(2\) Raspravu za ispravak će, nakon isteka roka za ispravak, po
službenoj dužnosti zakazati i provesti sudac ili sudski savjetnik glede
svakoga pojedinoga zemljišnoknjižnog uloška na koji je stavljena prijava
ili prigovor, a glede svih prijava i prigovora koji se odnose na njega.

\(3\) Zemljišnoknjižni sud provodi raspravu za ispravak i donosi odluku
prema pravilima izvanparničnoga postupka, ako ovim Zakonom nije što
posebno određeno.

\(4\) Iznimno od stavka 3. ovoga članka, javnom bilježniku može se
povjeriti provođenje postupaka iz stavka 3. ovoga članka ako je postupak
osnivanja odnosno obnove zemljišne knjige za tu katastarsku općinu bio
povjeren javnom bilježniku.

\(5\) U slučaju iz stavka 4. ovoga članka postupak iz stavka 3. ovoga
članka povjerit će se javnom bilježniku koji je provodio postupak obnove
zemljišne knjige.

\(6\) Odluku povodom prijava i prigovora zemljišnoknjižni sud dužan je
donijeti u roku od 90 dana od isteka zadnjeg dana roka za ispravak. Ako
je postupak iz stavka 3. ovoga članka povjeren javnom bilježniku, javni
bilježnik dužan je donijeti nacrt odluke povodom zaprimljenih prijava i
prigovora u roku od 90 dana od isteka zadnjeg dana roka za ispravak, a
sud je dužan temeljem dostavljenog nacrta odluke odnijeti odluku u roku
od 30 dana od dana zaprimanja nacrta odluke.

\(7\) Nagrada i naknada javnom bilježniku za provođenje postupka iz
ovoga članka obuhvaćena je nagradom i naknadom iz članka 186.h ovoga
Zakona.

Članak 200.

\(1\) Na raspravu za ispravak pozvat će se osobe koje su podnijele svoje
prijave i prigovore, osobe protiv čijih su upisa te prijave i prigovori
podneseni, a sud može na raspravu pozvati i osobe za koje prema sadržaju
zemljišnih knjiga proizlazi da bi mogle imati pravni interes.

\(2\) Nenazočnost pozvanih osoba ne odgađa održavanje rasprave za
ispravak niti znači da je nenazočna osoba povukla svoju prijavu ili
prigovor, a niti da priznaje tuđe prijave ili prigovore.

\(3\) U slučaju neodaziva uredno pozvanih osoba zemljišnoknjižni sud
donijet će odluku bez odgađanja na temelju stanja spisa.

\(4\) Nitko nije ovlašten zahtijevati odgodu rasprave niti povrat u
prijašnje stanje.

\(5\) U pozivu na raspravu za ispravak upozorit će se na pravila iz
stavaka 2. do 4. ovoga članka.

Članak 201. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Na raspravi za ispravak sud će dati priliku nazočnima da obrazlože
svoje pravodobno podnesene prijave i prigovore, da se očituju na tuđe te
da u prilog svojim tvrdnjama ponude dokaze koje bi na toj raspravi bilo
moguće odmah izvesti.

\(2\) Sud će omogućiti nazočnima da se na raspravi za ispravak
sporazumiju o svim prijavama i prigovorima pa će postignute sporazume
uzeti na zapisnik.

\(3\) Na raspravi za ispravak izvest će se dokazi koje sud smatra
potrebnima.

\(4\) Prijave i prigovori pristigli nakon isteka roka za ispravak
odbacit će se kao nepravodobni u roku od 15 dana od dana zaprimanja.

Članak 202.

\(1\) Raspravu za ispravak zaključit će sud kad ocijeni da su sva
pitanja dovoljno raspravljena te će donijeti i proglasiti svoju odluku
kojom će potpuno ili djelomično usvojiti, odbiti ili odbaciti prijavu
upisa odnosno prigovor na upise ili njihov prvenstveni red.

\(2\) U odluci kojom usvaja prijavu upisa ili prigovor na upis sud će
dopustiti odgovarajuće upise i narediti njihovu provedbu.

\(3\) Protiv odluke iz ovoga članka ne može se uložiti žalba, ali ona ne
sprječava ostvarivanje prava u parnici pred sudom ili u postupku pred
drugim nadležnim tijelom.

Članak 203. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Ustanovi li sud da bi za postupanje po prijavi ili prigovoru bilo
nužno izmijeniti upis u posjedovnici o površini, obliku, adresi, načinu
uporabe ili izgrađenosti katastarske čestice, on toj prijavi ili
prigovoru neće udovoljiti, već će je odbaciti bez provođenja rasprave, a
zabilježbu prigovora brisat će po službenoj dužnosti kada rješenje o
odbacivanju postane pravomoćno.

\(2\) O prijavama i prigovorima glede upisa u vlastovnicu i teretovnicu
o kojima su svi nazočni postigli sporazum sud će odlučiti u skladu s tim
sporazumom, ako je on dopušten i moguće ga je provesti.

\(3\) O prijavama i prigovorima glede upisa u vlastovnicu i teretovnicu
o kojima nazočni nisu postigli sporazum sud će odlučiti po pravičnoj
ocjeni.

\(4\) Sud će uputiti osobe čije prijave ili prigovore nije usvojio u
cijelosti ili djelomično, kao i one čiji je upis ili prvenstveni red
upisa svojom odlukom odredio izmijeniti, nadopuniti ili izbrisati da
svoje navodno pravo ostvaruju u parnici tužbom za ispravak.

\(5\) Ako se tužba za ispravak podnese u roku od 30 dana od dana dostave
rješenja donesenog u ispravnom postupku, sud će, kad mu bude dokazano da
je tužba podnesena, zabilježbu prijave ili prigovora zamijeniti
zabilježbom spora.

Članak 204.

\(1\) Na osnovi odluke suda donesene na raspravi za ispravak kojom je
sud prihvatio prijavu za upis ili usvojio prigovor o upisu ili njegovu
prvenstvenom redu provest će se njime naređeni upisi u zemljišnoj
knjizi.

\(2\) Ako je na raspravi postignut sporazum o prijavama ili prigovorima,
zabilježba prijave i prigovora izbrisat će se zajedno s provođenjem
upisa. Sud će po službenoj dužnosti izbrisati sve zabilježbe prijava i
prigovora o kojima nije postignut sporazum nakon isteka roka od 30 dana
od dana dostave rješenja o njihovoj osnovanosti, a i prije ako su
zamijenjene zabilježbom spora.

\(3\) Ako u otvorenom roku za ispravak nisu podnesene prijave ili
prigovori, sud će brisati zabilježbu tijeka roka za ispravak iz članka
195. ovoga Zakona bez provođenja rasprave po službenoj dužnosti.

Članak 205.

\(1\) Zahtijevati ispravak upisa u zemljišnu knjigu pokretanjem parnice
ili drugoga postupka pred nadležnim tijelom (tužba za ispravak) imaju
pravo:

-- osobe čijim prijavama ili prigovorima sud nije u cijelosti ili dijelu
udovoljio u ispravnom postupku u roku od 30 dana od dana zaprimanja
rješenja

-- osobe čiji je upis ili prvenstveni red upisa odlukom donesenom u
ispravnom postupku sud naredio izmijeniti, nadopuniti ili izbrisati.

\(2\) Pravo tužbom zahtijevati ispravak prestaje istekom rokova
određenih ovim Zakonom za podizanje brisovne tužbe, s tim da trogodišnji
rok počinje teći od časa provedbe spornoga upisa odnosno otkad je
dostavljeno rješenje o odbijanju prijave ili prigovora.

\(3\) Na tužbu za ispravak na odgovarajući se način primjenjuju pravila
po kojima se u slučaju brisovne tužbe štite osobe koje su postupale s
povjerenjem u potpunost i istinitost zemljišnih knjiga.

\(4\) Na tužbu za ispravak na odgovarajući se način primjenjuju pravila
ovoga Zakona o zabilježbi spora.

#### GLAVA II. DOPUNA ZEMLJIŠNE KNJIGE

Članak 206.

\(1\) Kada se utvrdi da u zemljišnu knjigu nisu upisana sva zemljišta
katastarske općine za koju se vodi zemljišna knjiga, postupak dopune
zemljišne knjige provodi sud na čijem se području nalazi katastarska
općina za koju se zemljišna knjiga dopunjuje, a na temelju podataka
postojećeg katastarskog operata.

\(2\) U postupku iz stavka 1. ovoga članka sud sastavlja
zemljišnoknjižni uložak bez održavanja rasprave.

\(3\) U postupku iz stavka 1. ovoga članka posjedovnica se sastavlja na
temelju prijavnog lista koji je pregledalo i potvrdilo tijelo nadležno
za katastar ili na temelju postojećeg katastarskog operata, a
vlastovnica i teretovnica sastavljaju se odgovarajućom primjenom članaka
189. do 192. ovoga Zakona.

\(4\) Na postupak dopune zemljišne knjige na odgovarajući se način
primjenjuju odredbe članaka 193. do 205. ovoga Zakona.

#### GLAVA III. OBNOVA ZEMLJIŠNOKNJIŽNOG ULOŠKA

Članak 207.

\(1\) Zemljišnoknjižni ulošci koji su nečitki ili oštećeni do te mjere
da se sa sigurnošću ne može utvrditi stanje zadnjeg upisa ostaju upisani
kao ručno vođena zemljišna knjiga i ne vode se kao dio zemljišne knjige
iz članka 6. stavka 1. ovoga Zakona.

\(2\) Za uloške iz stavka 1. ovoga članka sud će provesti, po službenoj
dužnosti, postupak obnove na temelju stanja zemljišne knjige, zbirke
isprava, spisa, kao i drugih mogućih isprava (npr. potpunog
zemljišnoknjižnog izvatka koji je potvrdio nadležni sud prije oštećenja
knjige i sl.).

\(3\) Ako postupak iz stavka 2. ovoga članka nije moguće provesti, sud
po službenoj dužnosti provodi postupak obnove za sve katastarske čestice
upisane u tom ulošku prema pravilima propisanim za obnovu zemljišne
knjige.

#### GLAVA IV. POJEDINAČNI ISPRAVNI POSTUPAK

Članak 208.

\(1\) Pojedinačni ispravni postupak je poseban zemljišnoknjižni postupak
u kojem se ispravljaju zemljišnoknjižni upisi, a provodi se kad postoji
opravdani razlog. Pojedinačni ispravni postupak može se provesti glede
jednog ili više zemljišnoknjižnih uložaka.

\(2\) Na pojedinačni ispravni postupak na odgovarajući se način
primjenjuju odredbe o sastavljanju uložaka i ispravnom postupku u
postupku osnivanja i obnove zemljišne knjige.

\(3\) Opravdani razlog za vođenje pojedinačnog ispravnog postupka
postoji kad je nekom ispravom učinjeno vjerojatnim da nekoj osobi
pripada pravo koje nije u njezinu korist upisano i zbog čijeg bi upisa
trebalo ispraviti određene zemljišnoknjižne upise, a radi se o pravu
koje prema odredbama ovoga Zakona može biti predmet zemljišnoknjižnog
upisa.

Članak 209. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Pojedinačni ispravni postupak pokreće se na prijedlog osobe koja
ima pravni interes.

\(2\) U prijedlogu za otvaranje pojedinačnog ispravnog postupka treba
biti točno označeno u kojem se smislu zahtijeva ispravljanje
zemljišnoknjižnog uloška, koji bi se zemljišnoknjižni upisi u tom
ulošku, kako i u čiju korist trebali ispraviti, činjenice na kojima se
prijedlog temelji (npr. temelj stjecanja, povijest stjecanja i slično),
a uz prijedlog se može podnijeti i nacrt ispravljenog zemljišnoknjižnog
uloška.

\(3\) Prijedlog iz stavka 1. ovoga članka mora sadržavati ime i prezime,
adresu i osobni identifikacijski broj osobe u čiju se korist traži
ispravak upisa u zemljišnoj knjizi, ali se ne moraju navesti osobe
protiv kojih se traži ispravak upisa (protustranke).

\(4\) Prijedlogu iz stavka 1. ovoga članka treba priložiti isprave iz
kojih proizlazi opravdanost pokretanja pojedinačnog ispravnog postupka
odnosno isprave kojima se dokazuje osnovanost prijedloga (npr. isprave o
prijenosu ili osnivanju knjižnih prava u korist podnositelja prijedloga
koje ne ispunjavaju sve pretpostavke za valjanost tabularne isprave,
izvaci iz katastra zemljišta o posjedniku nekretnine, javno ovjerovljene
izjave zemljišnoknjižnog vlasnika ili njegovih nasljednika kojima se
potvrđuje pravo predlagatelja i sl.).

\(5\) Kad se prijedlogom iz stavka 1. ovoga članka predlaže promijeniti
podatke u posjedovnici, prijedlogu treba priložiti i prijavni list koji
je pregledalo i potvrdilo tijelo nadležno za katastar, u protivnom će se
prijedlog odbaciti i upisati zabilježba odbačenog prijedloga.

\(6\) S prijedlogom iz stavka 1. ovoga članka, na temelju kojega je
doneseno rješenje o pokretanju ispravnog postupka, postupa se u daljnjem
tijeku ispravnog postupka kao s prigovorom odnosno prijavom podnesenom u
ispravnom postupku, ako ovim odredbama nije propisano drugačije.

\(7\) Odluku povodom prijedloga iz stavka 1. ovoga članka te odluku
povodom prijava i prigovora podnesenih u ispravnom postupku donosi sudac
ili sudski savjetnik pod nadzorom suca.

Članak 210.

\(1\) Na temelju rješenja suda o otvaranju pojedinačnog ispravnog
postupka u dijelu zemljišne knjige na koji se ispravak odnosi zabilježit
će se da je otvoren pojedinačni ispravni postupak. Ta će se zabilježba
izbrisati po službenoj dužnosti istodobno s brisanjem prijava i
prigovora zaprimljenih u postupku.

\(2\) Zabilježba iz stavka 1. ovoga članka ne sprječava daljnje upise u
zemljišnu knjigu.

\(3\) Upisi provedeni nakon zabilježbe iz stavka 1. ovoga članka brisat
će se po službenoj dužnosti ako njihov sadržaj bude suprotan upisu koji
će se odrediti povodom rješenja. O brisanju upisa obavijestit će se
nositelji čija prava prestaju brisanjem, a nezadovoljna stranka uputiti
da svoja navodna prava ostvaruje u parnici tužbom za ispravak.

\(4\) Rješenje o otvaranju pojedinačnog ispravnog postupka donijet će se
u roku od 30 dana od dana zaprimanja urednog prijedloga.

\(5\) Ako pojedinačnom ispravnom postupku prethode plombe ranijeg reda
prvenstva, rješenje o otvaranju donijet će se u roku od 30 dana od dana
brisanja zadnje plombe koja je prethodila prijedlogu.

Članak 211.

\(1\) Rješenje iz članka 210. stavka 1. ovoga Zakona sadrži oglas kojim
će sud po službenoj dužnosti, bez odgađanja, objaviti:

-- da je glede te određene nekretnine na prijedlog (podaci o
predlagatelju) otvoren pojedinačni ispravni postupak kojim predlagatelj
zahtijeva da se u navedenom ulošku na navedenoj nekretnini provedu i
isprave upisi s točnim navođenjem upisa iz prijedloga koji se
zahtijevaju u vezi sa zemljišnoknjižnim uloškom, a po potrebi se može
navesti i nacrt ispravljenog zemljišnoknjižnog uloška

-- da se sve osobe koje se protive da se zemljišnoknjižni uložak na
predloženi način ispravi, koje smatraju da bi u zemljišnoknjižni uložak
trebalo upisati nešto što nije predloženo ili da bi trebalo izmijeniti
ili ispraviti neki upis pozivaju da stave zemljišnoknjižnom sudu svoje
prijave prijedloga za upis odnosno svoje prigovore u određenom roku (rok
za ispravak), čiji početak i kraj moraju u oglasu biti izričito navedeni
određivanjem kalendarskog dana

-- da, ako nisu zaprimljene prijave i prigovori, a stanje spisa i
zemljišne knjige upućuje na opravdanost prijedloga, sud može donijeti
odluku bez održavanja rasprave.

\(2\) Prigovori ili prijave mogu se podnijeti u roku od 30 dana
računajući od dana objave oglasa na e-Oglasnoj ploči.

\(3\) Oglas će se objaviti na trošak predlagatelja na e-Oglasnoj ploči,
oglasnoj ploči suda, nadležnog ureda za katastar, jedinice lokalne
samouprave ili na drugi odgovarajući način.

Članak 212.

\(1\) Rješenje o otvaranju ispravnog postupka dostavit će se
podnositelju prijedloga, osobama iz čijeg se upisa nedvojbeno zaključuje
da bi dostava bila moguća te osobama koje su upise u zemljišnu knjigu
zahtijevale nakon zabilježbe iz članka 210. ovoga Zakona.

\(2\) Rješenje iz ovoga članka dostavlja se isključivo radi obavijesti.
Neuredna dostava ne sprječava daljnji postupak.

Članak 213. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

\(1\) Protiv rješenja o otvaranju pojedinačnog ispravnog postupka nije
dopuštena posebna žalba.

\(2\) U uputi o pravnom lijeku naznačit će se da osobe koje imaju pravni
interes svoja prava mogu ostvarivati u ispravnom postupku podnošenjem
prijave ili prigovora u roku otvorenom za ispravak odnosno u parnici
pred sudom ili u postupku pred drugim nadležnim tijelom, nakon što
pojedinačni ispravni postupak bude zaključen.

\(3\) Protiv rješenja kojim se prijedlog za otvaranje pojedinačnog
ispravnog postupka odbija ili odbacuje dopuštena je žalba.

Članak 214.

\(1\) Glede podnesenih prijava i prigovora povodom podnesenog prijedloga
za pojedinačni ispravni postupak primjenjuju se odredbe članka 196.
ovoga Zakona o obliku i sadržaju prijave i prigovora te o zabilježbi
prijave i prigovora.

\(2\) Smatra se da su prijedlog za pokretanje ispravnog postupka,
prijave i prigovori pristigli u istom prvenstvenom redu.

\(3\) Uz podnesene prijave i prigovore stranka je dužna priložiti sve
isprave na kojima temelji prijedlog.

Članak 215.

\(1\) Sud može i bez provođenja rasprave za ispravak donijeti rješenje u
pojedinačnom ispravnom postupku, ako nisu zaprimljene prijave i
prigovori, a stanje spisa i zemljišne knjige upućuje na opravdanost
prijedloga.

\(2\) Rješenje iz ovoga članka sud je dužan donijeti u roku od 30 radnih
dana od dana isteka zadnjeg dana roka za podnošenje prijava i prigovora.

Članak 216. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Ako sud smatra da je potrebno održati raspravu, rasprava za
ispravak mora se održati u roku od 60 dana od dana isteka zadnjeg dana
roka za podnošenje prijava i prigovora.

\(2\) Uz poziv za raspravu sud može pozvati stranke da najkasnije na
raspravu dostave isprave za koje sud smatra da su bitne za donošenje
odluke o prijavi odnosno prigovoru.

\(3\) Na raspravu za ispravak sud može pozvati službenika nadležnog
tijela za katastar u svojstvu stručne osobe za katastarske podatke.

\(4\) Rješenje u pojedinačnom ispravnom postupku sud će u pravilu
donijeti na raspravi za ispravak, a najkasnije u roku od osam dana od
dana održavanja rasprave za ispravak.

\(5\) Na raspravu za ispravak na odgovarajući se način primjenjuju
odredbe članaka 199. do 201. ovoga Zakona, na prijave i prigovore na
odgovarajući se način primjenjuju odredbe članaka 196. do 198. ovoga
Zakona, na odlučivanje o prijavama i prigovorima na odgovarajući se
način primjenjuju odredbe članaka 202. i 203. ovoga Zakona, na provedbu
upisa u pojedinačnom ispravnom postupku na odgovarajući se način
primjenjuju odredbe članka 204. ovoga Zakona te na tužbu za ispravak na
odgovarajući se način primjenjuju odredbe članka 205. ovoga Zakona.

#### GLAVA V. POJEDINAČNO PREVOĐENJE

Članak 217. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Pojedinačno prevođenje u BZP-u za jednu ili više katastarskih čestica
provodi se kada su podaci zemljišnih knjiga i katastra identični u
odnosu na broj i površinu katastarske čestice.

Članak 218. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Brisan.

Članak 219. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Po potrebi, a najmanje jednom kvartalno, na zahtjev suda odnosno
ministarstva nadležnog za poslove pravosuđa, provodi se postupak analize
usklađenosti podataka o katastarskim česticama.

\(2\) Nakon izvršene analize iz stavka 1. ovoga članka katastarske
čestice svrstavaju se u dvije skupine:

1\. katastarske čestice potpuno identične u odnosu na podatke zemljišne
knjige i katastarskog operata o broju i površini te

2\. katastarske čestice čiji se podaci u zemljišnoj knjizi i
katastarskom operatu razlikuju u odnosu na podatke o broju i površini
katastarske čestice te nisu podobne za prevođenje bez provedbe
prethodnog postupka usklađenja.

Članak 220. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Postupak pojedinačnog preoblikovanja provodi ovlašteni zemljišnoknjižni
referent ili zemljišnoknjižni referent pod nadzorom ovlaštenog
zemljišnoknjižnog referenta.

Članak 221. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Kod provođenja postupka pojedinačnog prevođenja broj
zemljišnoknjižnog uloška podobnog za pojedinačno prevođenje ostaje isti
i u BZP-u.

Članak 222. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Prilikom prevođenje zemljišne knjige prenijet će se u BZP svi
upisi koji se odnose na podatke o nositeljima knjižnih prava, pravnim
činjenicama i osobnim odnosima, a s onim sadržajem i u onom obliku koji
odgovara pravilima o vođenju glavne knjige.

\(2\) Iznimno od odredbe stavka 1. ovoga članka, neće se prenijeti:

-- upisi čiji sadržaj ne može biti predmetom zemljišnoknjižnoga upisa
(nedopušteni upisi)

-- upisi koji se s velikom vjerojatnošću mogu smatrati bespredmetnima
jer pravo koje im je predmetom ili na koje se oni odnose ne postoji ili
se trajno ne može faktično izvršavati ili je zastarjelo ili je to
hipoteka od čijega je upisa proteklo najmanje 30 godina, a vrijednost
njome osigurane tražbine očito je neznatna.

\(3\) Kad na temelju posebnoga zakona neko knjižno pravo bude
zamijenjeno drugim, u BZP će se prema odredbama toga zakona, a ne
dirajući u ostale upise, s istim prvenstvenim redom prilikom prenošenja
unijeti to drugo pravo, što se ne smatra osnivanjem novoga prava.

Članak 223. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364))

Brisan.

Članak 224. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Kada postoje odstupanja u podacima o upisanim nositeljima prava u
zemljišnoj knjizi i katastarskom operatu, a u zemljišnoj knjizi je
upisano etažno vlasništvo (etažni uložak), pojedinačno prevođenje će se
izvršiti, bez obzira na postojeće upise o nositeljima prava u
katastarskom operatu.

\(2\) Kada se prijavni list, koji je pregledalo i potvrdilo tijelo
nadležno za katastar, provede u zemljišnoj knjizi, katastarske čestice
osnovane u katastarskom operatu prevest će se u BZP-u.

Članak 225.

\(1\) Kada je u katastarskom operatu nositelj prava na nekretninama
upisan s različitom adresom od one u zemljišnoj knjizi, a
zemljišnoknjižni referent utvrdi da se radi o istovjetnoj osobi, preuzet
će se noviji podatak o adresi.

\(2\) Kada je u katastarskom operatu upisan osobni identifikacijski broj
nositelja prava na nekretninama, a u zemljišnoj knjizi nije, preuzet će
se osobni identifikacijski broj iz katastarskog operata, ako
zemljišnoknjižni referent utvrdi da se radi o istovjetnoj osobi.

Članak 226. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Kada se jedan zemljišnoknjižni uložak sastoji od više katastarskih
čestica, a neke od njih nisu podobne za pojedinačno prevođenje, te će se
katastarske čestice po službenoj dužnosti otpisati u novi
zemljišnoknjižni uložak, o čemu sud neće donositi posebno rješenje.

Članak 227. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Za katastarske čestice iz članka 219. stavka 2. točke 2. ovoga
Zakona sud će na prijedlog stranke, na temelju zahtjeva ministarstva
nadležnog za poslove pravosuđa ili tijela nadležnog za poslove katastra
odnosno po službenoj dužnosti, provesti postupak usklađenja katastarskih
čestica.

\(2\) Postupak iz stavka 1. ovoga članka provodi sudski savjetnik,
ovlašteni zemljišnoknjižni referent ili neovlašteni zemljišnoknjižni
referent pod nadzorom sudskog savjetnika ili ovlaštenog
zemljišnoknjižnog referenta odgovarajućom primjenom članka 184. ovoga
Zakona.

\(3\) U postupku iz stavka 1. ovoga članka posjedovnica se sastavlja na
temelju postojećeg katastarskog operata, a vlastovnica i teretovnica
sastavljaju se odgovarajućom primjenom članaka 187. do 192. ovoga
Zakona.

\(4\) Na postupak iz stavka 1. ovoga članka na odgovarajući se način
primjenjuju odredbe članaka 193. do 205. ovoga Zakona..

Članak 228. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

U trenutku kad se u BZP pohrane upisi katastarske čestice koja je
pojedinačno prevedena, sud će tu katastarsku česticu po službenoj
dužnosti nastaviti voditi kao dio BZP-a.

Članak 229. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Ako se prilikom prevođenja u BZP nije postupilo prema pravilima o
prenošenju upisa, na prijedlog ili po službenoj dužnosti provest će se
ispravci na temelju posebnoga rješenja suda. Isto vrijedi i ako je
propušteno prenijeti neki upis.

\(2\) Na prijedlog će se upisati i upisi koji kao bespredmetni nisu
prevedeni.

\(3\) Na zahtjev će se izdati rješenje o brisanju upisa koji je
ocijenjen nedopuštenim, a to vrijedi i kad je postupljeno prema članku
222. stavku 3. ovoga Zakona.

\(4\) Ako je postupljeno prema članku 225. ovoga Zakona, stranka može
podnijeti prijedlog za ispravak tako da se upis u vlastovnici ili
teretovnici vrati na stanje koje je bilo prije postupka pojedinačnog
prevođenja.

Članak 230. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Ako se ispravkom dira u knjižna prava trećih koja su bila upisana
nakon prevođenja zemljišne knjige u BZP, ispravak je dopušten samo ako
prijedlog stigne zemljišnoknjižnom sudu u roku od šest mjeseci od dana
preoblikovanja u BZP ili se unutar toga roka provede ispravak po
službenoj dužnosti.

\(2\) Odredbama stavka 1. ovoga članka ne dira se u mogućnost da se
tužbom zahtijeva brisanje prema odredbama ovoga Zakona o brisovnoj
tužbi, niti se dira u zaštitu koju uživa pošteni stjecatelj.

Članak 231. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

\(1\) Zemljišnoknjižni predmeti koji nisu riješeni u trenutku otvaranja
BZP-a, kao i zemljišnoknjižni podnesci koji zemljišnoknjižnom sudu
stignu u roku iz članka 228. ovoga Zakona usporedit će se i s knjižnim
stanjem u glavnoj knjizi vođenoj prije prevođenja. Pokaže li se potreba
za ispravkom upisa prenesenih u BZP, na odgovarajući će se način
primijeniti odredbe članaka 229. i 230. ovoga Zakona.

\(2\) Zemljišnoknjižni predmeti koji nisu riješeni u trenutku
pojedinačnog prevođenja u BZP, a odnose se na drugi odjeljak
posjedovnice, vlastovnicu i teretovnicu, ne priječe prelazak čestica u
BZP.

\(3\) Zemljišnoknjižne predmete koji nisu riješeni u trenutku
pojedinačnog prevođenja u BZP, a odnose se na prvi odjeljak
posjedovnice, potrebno je riješiti prije prelaska čestica u BZP.

Članak 232. (NN [63/19](https://www.zakon.hr/cms.htm?id=54367),
[127/24](https://www.zakon.hr/cms.htm?id=538193))

Pobliže odredbe o pojedinačnom prevođenju zemljišne knjige u BZP te
postupak i način prevođenja, kao i druga pitanja uredit će pravilnikom
ministar nadležan za poslove pravosuđa.

Članak 233. (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Poslovi osnivanja, obnove i dopune zemljišne knjige, kao i poslovi
pojedinačnog prevođenja zemljišne knjige u BZP poslovi su od interesa za
Republiku Hrvatsku i financiraju se iz sredstava proračuna i (ili)
drugih izvora, a sve na temelju odluke o osnivanju ili obnovi zemljišne
knjige odnosno odluke o pojedinačnom prevođenju za određenu katastarsku
općinu.

\(2\) U osiguranju sredstava iz stavka 1. ovoga članka mogu sudjelovati
jedinice lokalne i područne (regionalne) samouprave, pravne osobe koje
upravljaju javnim dobrom u općoj uporabi, kao i pravne osobe koje
obavljaju djelatnosti određene posebnim zakonima kao javne usluge.

\(3\) Financijska sredstva iz stavka 2. ovoga članka osiguravaju se
sporazumom sklopljenim između ministarstva nadležnog za poslove
pravosuđa i jedinice lokalne, područne (regionalne) samouprave, pravne
osobe koje upravljaju javnim dobrom u općoj uporabi ili pravne osobe
koje obavljaju djelatnosti određene posebnim zakonima kao javne usluge.

\(4\) Sporazumom iz stavka 3. ovoga članka osiguravaju se sredstva za
financiranje svih troškova osnivanja ili obnove zemljišnih knjiga te
pojedinačnog prevođenja i nagrada i naknada javnog bilježnika kao
povjerenika suda koji provodi postupak, a sve u dogovorenim omjerima ili
u cijelosti.

\(5\) Sredstva se uplaćuju na račun državnog proračuna Republike
Hrvatske, sukladno pozivu na broj temeljem Naputka o načinu uplaćivanja
prihoda proračuna, obveznih doprinosa te prihoda za financiranje drugih
javnih potreba, a u skladu sa Sporazumom ili uputom Ministarstva
pravosuđa i uprave, a sredstva se mogu koristiti samo za namjenu iz
sporazuma sklopljenog po odredbama ovoga članka.

\(6\) Prijedlog sporazuma pripremaju tijela iz stavka 2. ovoga članka.

Članak 233.a (NN [63/19](https://www.zakon.hr/cms.htm?id=54367),
[128/22](https://www.zakon.hr/cms.htm?id=54364),
[127/24](https://www.zakon.hr/cms.htm?id=538193))

\(1\) Ministarstvo nadležno za poslove pravosuđa obračunat će iznos
nagrade i naknade javnog bilježnika sukladno Pravilniku iz članka 186.i
stavka 1. ovoga Zakona u roku od pet radnih dana od zaprimanja
obavijesti i izvještaja iz članka 186.d stavka 2. ovoga Zakona, o čemu
donosi rješenje koje sadrži nalog za isplatu.

\(2\) Protiv rješenja iz stavka 1. ovoga članka nije dopuštena žalba,
ali se može pokrenuti upravni spor.

\(3\) Rješenje iz stavka 1. ovoga članka dostavlja se javnom bilježniku
kojem se obavlja isplata i nadležnom sudu.

\(4\) Nadležni sud obavlja isplatu na temelju naloga za isplatu na
temelju rješenja iz stavka 1. ovoga članka.

### DIO PETI PRIJELAZNE I ZAVRŠNE ODREDBE

Članak 234.

Ministar nadležan za poslove pravosuđa i čelnik središnjeg tijela
državne uprave mjerodavne za katastar odluke iz članka 17. stavka 3.
ovoga Zakona donijet će u roku od godine dana od dana stupanja na snagu
ovoga Zakona.

Članak 235.

\(1\) Sud u kojem se za pojedine katastarske općine ne vode zemljišne
knjige dužan je za te katastarske općine zemljišne knjige osnovati u
roku od pet godina od dana stupanja na snagu ovoga Zakona.

\(2\) Danom stupanja na snagu ovoga Zakona kartoni zemljišta i polozi
isprava smatrat će se prijedlogom za donošenje odluke o osnivanju
zemljišnoknjižnog uloška u postupku osnivanja zemljišne knjige.

\(3\) Sud u kojem se za pojedine katastarske općine ne vode zemljišne
knjige već se vode kartoni zemljišta i polozi isprava, za te katastarske
općine dužan je u roku od tri godine od dana stupanja na snagu ovoga
Zakona osnovati zemljišnu knjigu.

Članak 236.

\(1\) Smatra se da zemljišnoknjižni referenti koji imaju višu stručnu
spremu upravnopravnog ili društvenog smjera i tri godine radnog iskustva
na poslovima zemljišnoknjižnog referenta ili srednju stručnu spremu i
pet godina radnog iskustva na poslovima zemljišnoknjižnog referenta, a
na dan stupanja na snagu ovoga Zakona rade u zemljišnoknjižnom sudu
ispunjavaju uvjete i mogu pristupiti polaganju ispita za ovlaštenog
zemljišnoknjižnog referenta i biti imenovani za ovlaštenog
zemljišnoknjižnog referenta u postupku utvrđenom u pravilniku iz članka
125. stavka 5. ovoga Zakona.

\(2\) Zemljišnoknjižni referent koji je prije stupanja na snagu ovoga
Zakona položio ispit za ovlaštenog zemljišnoknjižnog referenta imenovat
će se ovlaštenim zemljišnoknjižnim referentom u postupku utvrđenom u
pravilniku iz članka 125. stavka 5. ovoga Zakona.

\(3\) Zemljišnoknjižnom referentu kojem je izdana privremena ovlast za
postupanje i donošenje rješenja u zemljišnoknjižnom postupku, a nije
položio posebni stručni ispit za ovlaštenog zemljišnoknjižnog referenta
ona će trajati dok ne istekne rok na koji je izdana.

Članak 237.

Osobni identifikacijski brojevi osoba iz članka 49. stavka 2. ovoga
Zakona ne moraju biti navedeni u ispravama ako su te isprave sastavljene
prije 1. siječnja 2009. ili ako je posebnim propisom uređeno da te
isprave ne moraju sadržavati osobne identifikacijske brojeve.

Članak 238.

\(1\) Ministar nadležan za poslove pravosuđa donijet će pravilnik o
unutarnjem ustroju zemljišnoknjižnih sudova, vođenju zemljišnih knjiga i
obavljanju drugih poslova u zemljišnoknjižnim sudovima, sukladno
odredbama ovoga Zakona (Zemljišnoknjižni poslovnik), u roku od 12
mjeseci od stupanja na snagu ovoga Zakona.

\(2\) Pravilnike iz članka 20. stavka 4., članka 27. stavka 2., članka
28. stavka 4., članka 33. stavka 2., članka 105. stavaka 3., 4. i 8.,
članka 124. stavaka 1. i 2., članka 125. stavka 5., članka 126. stavka
1., članka 139. stavka 6. i članka 232. ovoga Zakona ministar nadležan
za poslove pravosuđa donijet će u roku od 12 mjeseci od stupanja na
snagu ovoga Zakona.

Članak 239.

Pravilnik o unutarnjem ustroju, vođenju zemljišnih knjiga i obavljanju
drugih poslova u zemljišnoknjižnim odjelima sudova (Zemljišnoknjižni
poslovnik, »Narodne novine«, br. 81/97., 109/02., 123/02., 153/02.,
14/05. i 60/10.), Pravilnik o ustrojstvu i djelovanju Baze zemljišnih
podataka (»Narodne novine«, br. 90/04.), Pravilnik o ustroju i
djelovanju Zajedničkog informacijskog sustava zemljišnih knjiga i
katastra (»Narodne novine«, br. 107/10.), Pravilnik o povezivanju
zemljišne knjige i knjige položenih ugovora i upisu vlasništva posebnog
dijela nekretnine (etažnog vlasništva) (»Narodne novine«, br. 121/13. i
61/18.), Pravilnik o obrascima u zemljišnoknjižnom postupku (»Narodne
novine«, br. 123/04.), Pravilnik o mjerilima za rad zemljišnoknjižnih
službenika (»Narodne novine«, br. 64/12.), Pravilnik o polaganju
posebnog stručnog ispita i imenovanju ovlaštenih zemljišnoknjižnih
referenata (»Narodne novine«, br. 136/05.), Pravilnik o tehničkim i
drugim uvjetima elektroničkog poslovanja u zemljišnim knjigama (»Narodne
novine«, br. 119/15. i 23/17.) i Poslovnik Zajedničkog informacijskog
sustava zemljišnih knjiga i katastra (»Narodne novine«, br. 112/17.),
koji su se primjenjivali do dana stupanja na snagu ovoga Zakona, ako
nisu u suprotnosti s odredbama ovoga Zakona, primjenjivat će se dok
nadležni ministri ne donesu propise za provedbu ovoga Zakona.

Članak 240.

Rokovi koji teku sukladno Zakonu o zemljišnim knjigama (»Narodne
novine«, br. 91/96., 68/98., 137/99., 114/01., 100/04., 107/07.,
152/08., 126/10., 55/13., 60/13. i 108/17.) nastavljaju teći u skladu s
odredbama toga Zakona i nakon stupanja na snagu ovoga Zakona.

Članak 241.

\(1\) Postupci započeti do stupanja na snagu ovoga Zakona dovršit će se
prema odredbama [Zakona o zemljišnim
knjigama](https://www.zakon.hr/z/2095/Zakon-o-zemlji%C5%A1nim-knjigama-2017-2019)
(»Narodne novine«, br. 91/96., 68/98., 137/99., 114/01., 100/04.,
107/07., 152/08., 126/10., 55/13., 60/13. i 108/17.).

\(2\) Iznimno od stavka 1. ovoga članka, u pojedinačnim ispravnim
postupcima u kojima su prijedlozi zaprimljeni prije stupanja na snagu
ovoga Zakona, ali do stupanja na snagu ovoga Zakona nije doneseno
rješenje o otvaranju pojedinačnog ispravnog postupka primjenjivat će se
odredbe članaka 208. do 216. ovoga Zakona.

Članak 242.

Stupanjem na snagu ovoga Zakona prestaje važiti [Zakon o zemljišnim
knjigama](https://www.zakon.hr/z/2095/Zakon-o-zemlji%C5%A1nim-knjigama-2017-2019)
(»Narodne novine«, br. 91/96., 68/98., 137/99., 114/01., 100/04.,
107/07., 152/08., 126/10., 55/13., 60/13. i 108/17.), osim odredbe
članka 85. Zakona o izmjenama i dopunama Zakona o zemljišnim knjigama
(»Narodne novine«, br. 55/13.) koja prestaje važiti stupanjem na snagu
Uredbe o tarifi sudskih pristojbi.

Članak 243.

Ovaj Zakon stupa na snagu osmoga dana od dana objave u »Narodnim
novinama«.

##### Prijelazne i završne odredbe iz NN 128/22 od 02.11.2022.

Članak 33.

Smatra se da zemljišnoknjižni referenti koji imaju višu stručnu spremu
upravnopravnog ili društvenog smjera i tri godine radnog iskustva na
poslovima zemljišnoknjižnog referenta ili srednju stručnu spremu i pet
godina iskustva na poslovima zemljišnoknjižnog referenta, a na dan
stupanja na snagu ovoga Zakona rade kao zemljišnoknjižni referenti,
ispunjavaju uvjete i mogu pristupiti polaganju ispita za ovlaštenog
zemljišnoknjižnog referenta i biti imenovani za ovlaštenog
zemljišnoknjižnog referenta u postupku utvrđenom pravilnikom iz članka
125. stavka 5. ovoga Zakona.

Članak 34.

Odredba članka 3. ovoga Zakona ne primjenjuje se na isprave koje su
sastavljene prije stupanja na snagu ovoga Zakona.

Članak 35.

\(1\) Ministar nadležan za poslove pravosuđa donijet će pravilnike iz
članka 10. ovoga Zakona i članka 186.i koji je dodan člankom 21. ovoga
Zakona u roku od 60 dana od dana stupanja na snagu ovoga Zakona.

\(2\) Ministar nadležan za poslove pravosuđa donijet će pravilnik iz
članka 12. ovoga Zakona u roku od godinu dana od dana stupanja na snagu
ovoga Zakona.

\(3\) Ministar nadležan za poslove pravosuđa donijet će odluku iz članka
11. stavka 2. ovoga Zakona kada se za to ispune tehnički preduvjeti, a
najkasnije u roku od jedne godine od dana stupanja na snagu ovoga
Zakona.

Članak 36.

Započeti postupci osnivanja i obnove zemljišne knjige do dana stupanja
na snagu ovoga Zakona provest će se prema odredbama Zakona o zemljišnim
knjigama (»Narodne novine«, br. 63/19.).

Članak 37.

\(1\) Pravilnik o elektroničkom poslovanju korisnika i ovlaštenih
korisnika sustava zemljišnih knjiga (»Narodne novine«, br. 108/19.)
ostaje na snazi do donošenja pravilnika iz članka 10. ovoga Zakona.

\(2\) Pravilnik o unutarnjem ustroju, vođenju zemljišnih knjiga i
obavljanju drugih poslova u zemljišnoknjižnim odjelima sudova
(Zemljišnoknjižni poslovnik) (»Narodne novine«, br. 81/97., 109/02.,
123/02., 153/02., 14/05. i 60/10.) i Pravilnik o mjerilima za rad
zemljišnoknjižnih službenika (»Narodne novine«, br. 64/12.) ostaju na
snazi do donošenja pravilnika iz članka 12. ovoga Zakona.

Članak 38.

Ovaj Zakon stupa na snagu osmoga dana od dana objave u »Narodnim
novinama«, osim odredaba članka 105. stavaka 1., 5. i 6. koji je
izmijenjen člankom 10. ovoga Zakona te članka 107. koji je izmijenjen
člankom 11. ovoga Zakona koji stupaju na snagu u roku od tri mjeseca od
dana stupanja na snagu ovoga Zakona.

##### Prijelazne i završne odredbe iz NN 127/24 od 04.11.2024.

Članak 49.

\(1\) Stručnom ispitu za ovlaštenog zemljišnoknjižnog referenta mogu
pristupiti i službenici koji su na dan stupanja na snagu ovoga Zakona
zatečeni na radnom mjestu zemljišnoknjižnog referenta te nakon položenog
stručnog ispita za ovlaštenog zemljišnoknjižnog referenta mogu biti
raspoređeni na radno mjesto ovlaštenog zemljišnoknjižnog referenta III.
vrste neovisno o uvjetima utvrđenim za to radno mjesto u propisima koji
se odnose na državne službenike.

\(2\) Stručnom ispitu za ovlaštenog zemljišnoknjižnog referenta mogu
pristupiti i službenici koji su na dan stupanja na snagu ovoga Zakona
zatečeni na radnom mjestu višeg zemljišnoknjižnog referenta te nakon
položenog stručnog ispita za ovlaštenog zemljišnoknjižnog referenta mogu
biti raspoređeni na radno mjesto ovlaštenog zemljišnoknjižnog referenta
II. vrste neovisno o uvjetima utvrđenim za to radno mjesto u propisima
koji se odnose na državne službenike.

Članak 50.

\(1\) Ministar nadležan za poslove pravosuđa donijet će odluku iz
članka 1. ovoga Zakona u roku od jedne godine od dana stupanja na snagu
ovoga Zakona.

\(2\) Ministar nadležan za poslove pravosuđa donijet će pravilnike iz
članaka 11. i 12. ovoga Zakona u roku od godinu dana od dana stupanja na
snagu ovoga Zakona.

Članak 51.

Pravilnik o unutarnjem ustroju, vođenju zemljišnih knjiga i obavljanju
drugih poslova u zemljišnoknjižnim odjelima sudova (Zemljišnoknjižni
poslovnik) (»Narodne novine«, br. 81/97., 109/02., 123/02., 153/02.,
14/05. i 60/10.), Pravilnik o mjerilima za rad službenika u
zemljišnoknjižnim odjelima (»Narodne novine«, br. 125/22.) i Pravilnik o
programu i načinu polaganja posebnog stručnog ispita i imenovanju
ovlaštenih zemljišnoknjižnih referenata (»Narodne novine«, br. 85/21.)
ostaju na snazi do donošenja pravilnika iz članaka 11. i 12. ovoga
Zakona.

Članak 52.

\(1\) Započeti postupci do dana stupanja na snagu ovoga Zakona provest
će se prema odredbama Zakona o zemljišnim knjigama (»Narodne novine«,
br. 63/19., 128/22. i 155/23.).

\(2\) Na isprave iz članka 49. Zakona koji je izmijenjen člankom 4.
ovoga Zakona i na isprave iz članka 57. Zakona koji je izmijenjen
člankom 5. ovoga Zakona, a koje su sastavljene prije stupanja na snagu
ovoga Zakona ne primjenjuju se članci 4. i 5. ovoga Zakona.

Članak 53.

Ovaj Zakon stupa na snagu osmoga dana od dana objave u »Narodnim
novinama«.
